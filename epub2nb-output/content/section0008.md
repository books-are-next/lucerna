---
contentType: drama
---

<section>

### Výstup 5.

Mlynář. Braha. 

**Braha.** Pane otče, na Haničku pozor!

**Mlynář.** Proč! Pro to, co vrchní vzkázal?

**Braha.** To ne, ale k vůli vodnímu panáčkoj. Hastrman teď pořád obchází, pořád, celé noci, stárek to taky povídal, celé noci obchází a jen po Haničce pase. Vzdychá, heká, škemrá, brečí; dnes celou noc vyplakal.

**Mlynář.** Zbytečné strachy.

**Braha.** Bude se vám mstít na mlýně —

**Mlynář.** Proto ho musím dostat odtud.

**Braha.** Dejte mně provaz z lýčí, já sám budu číhat na tu churotu, vždyť jde o Haničku, a až ho chytím, uvážu ho tuhle na kamna, aby byl hodně na suchu, a natřískám mu jich, to pak skrotne a všecko udělá.

**Mlynář** (s úsměvem). Na suchu, bez kápky je bez síly. To vy taky, Braho, viďte. Pojďte. (Vkročí do mlýnice.)

**Braha.** Jen se smějte! Abyste nelitoval. (Odejde za mlynářem.)

</section>
