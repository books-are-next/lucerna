---
contentType: drama
---

<section>

### Výstup 4.

Zajíček, Sejtko, Zima, Hanička, Míchal.

**Hanička** (chvátá na levo, pojednou zuje dřeváky a postaví je na pařez. Chce dál, v tom z leva) 

**Zajíček** a šumaři.

**Hanička.** Hlele, pan spomocník a slavná muzika. Kam tak pospěchem?

**Zajíček.** Chystáme kasací. 

**Hanička.** Zas? Což při tom vítání nebyla? 

**Zajíček.** Ba nebyla; že prý paní kněžna je zondaná. 

**Sejtko** (vesele). Z kočáru na hedvábných poduškách. 

**Zajíček.** To ten dvořan.

**Zima.** Já bych čet' a četu (opatrně se ohlíží), že kněžna o tom ani neví, že (tajemně) ten dvořan — 

**Sejtko.** No tak co, Zimo.

**Zima** (ohlíží se). Člověk je přeplašen, pozor na řeč — ale (schytrale) ten dvořan, co se mýho rozumu dotejče, jak já to pozoruju, je víc nežli dvořan; on poroučí, a chce poroučet, je víc nežli dvořan, ale míň nežli přítel; je malý přítel paní kněžny. A ostatek abyste věděli, kdo je nejlepší přítel —

**Zajíček.** Musíme jít.

**Sejtko.** Tohle moudro ještě vyslechneme. Tak, Zimo, kdo je nejlepší přítel? 

**Zima.** Jde s tebou. 

**Sejtko.** Snad vy. To ne.

**Zima.** To ne, ani tuhle pan spomocník a taky ne **Klásek.**

**Sejtko.** I u všech všudy, tak tedy kdo — 

**Zima.** Kolena. Kolena, brachu, jsou nejlepší přítel. Mezi lidmi by jeden druhému sousto od úst utrhl, a kdyby ti upadlo, hned po něm chňapne jiný. Jen kolena je zachytí, aby ti ostalo —

**Sejtko** (vpadne). To je moudrost! A **Klásek** o ni přijde.

**Hanička** (k Zajíčkovi). Čekáte ho? Jen pustí-li ho **Klásková.**

**Zajíček.** A kdyby měl došky vyrazit, musí přijít. 

**Hanička.** A tu žádost, víte — 

**Zajíček.** Tu podám teď při té kasací. 

**Sejtko** (jenž vyhlédl na levo). Klásek! A jede! 

**Zajíček.** Že jede?

</section>
