---
contentType: drama
---

<section>

### Výstup 2.

_Mušketýr, Braha, mlynář._   

</section>

<section>

**Mušketýr** (vkročí ze síně).

**Braha** (v kožené zástěře vstoupí v týž okamžik ze mlýnice). Koho hledáte?

**Mušketýr** (nafoukaně). Tuhle mlynáře.

**Mlynář.** Co chcete?

**Mušketýr.** Nesu mandát ze zámku.

**Braha** (s úsměškem). Mandát — Mlynář. Komu?

**Mušketýr.** Vám, mlynáři, od pana vrchního.

**Mlynář.** Mandát mně? Od vrchního? Tady ve mlýně jeho mandáty neplatí. Tady není u sedláka nebo u chalupníka, a nestraší tu robota. Tu jsem pánem já sám.

**Mušketýr.** No, vždyť já taky o robotě nic, o kontribuci nic, ani ne o lípě, o tom vašem soudu. Nic. ale  (vyhrkne) přijede vrchnost, přišla stafeta, paní kněžna nová, co panství zdědila.

**Mlynář.** Hm, tak přijede.

**Mušketýr.** Bude tu poprvé, ještě nikdá na tom dědictví nebyla, proto všecka panství přehlíží. Šest už jich objela, šestero panství; (vypočítává) na Vlkově už byla, na Libořicích, Svojšíně, na Nedražicích a Lažanech, teď je na Březovicích a odtud přijede sem na Lohovou. Proto pan vrchní shání, běhá, aby uvítání bylo tu obzvláště slavné. Teď vám lítá po panství mandát za mandátem. A mně dal mandát, abyste, mlynáři, o tom vítání přijel rejtharsky na zámek, kůň aby byl v samém kvítí a fáborech, všecko slavně, vy že povedete sedláky; ti budou taky na koních. Vy uvítáte paní kněžnu a —

**Mlynář** (vpadne). Tu neuvítám, protože nikam nepojedu. Ještě vítat, slavit za to, že mne chce vrchnost připravit o lípu, o mé právo.

**Mušketýr** (žasna). Tak! Ale mandát poroučí — (vzpomene si). To jako ten první mandát.

**Mlynář** (ironicky). Máte ještě nějaký?

**Mušketýr.** Ještě druhý a ten poroučí, aby to děvče, co tu máte ve mlýně, ta schovanka —

**Braha** (sebou trhne).

**Mušketýr.** Aby přišla za družici: půjdou družice, celý houf, a to děvče tady —

**Mlynář.** Taky nikam nepůjde.

**Braha.** Ne, nikam nepůjde.

**Mušketýr** (zpupně na Brahu). Co vy — Vy mlčte!

**Braha.** Já? Tady mám taky slovo, abyste věďal. **Hanička** je má, aspoň trochu má. Já ji našel, víte-li vy — když jsem se vracel z vojny, z té nešťastné vojny, a já byl v ohni a ne za pecí jako někdo, a zraněný jsem šel, víte-li, vy mandáte. Belhal jsem se, a tu jsem ji našel v šírém, na večír, v příkopě u cesty. Bylo na podzim, na večír, po dešti, sychravo, mraky se hnaly a vítr fičel, až mně to bralo plášť. A to děvčátko v příkopě; choulila se, třásla zimou. Všichni ji opustili. Panstvo jelo kolem, jenerálové a kapitáni a vojsko, co vyhráli, a nic. Jen si na ni ukazovali a ještě se ušklebovali. Churota cizí! A domácí šli kolem, utíkali, modlili se i plakali a pro pláč, pro samé modlení neviděli; nechali ji, a tak jsem se jí ujal, sám jsem sotva lezl, sebral jsem ji jako ptáčka, když ho vichřice vyhodí z hnízda.

**Mlynář.** Braho, nač mu to vykládáte?

**Braha.** Aby věďal, že mám na ni právo, já — já —

**Mlynář** (k mušketýrovi). Už jsem řek' —

**Mušketýr.** A tak to mám vyřídit panu vrchnímu? A ten mandát —

**Mlynář** (nedbaje ho. obrátí se k Brahovi). Jak je s oprávkou?

**Braha.** Právě proto jsem přišel.

**Mušketýr** (vpadne). Tak tedy, mlynáři —

**Mlynář** (zády k němu mluví s Brahou). Už půjde kolo ?

**Braha.** Všecko jak se patří, půjde.

**Mušketýr** (hlasitěji). Tak tedy —

**Mlynář** (nedbaje ho). Braho, půjdu s vámi do mlýnice.

**Mušketýr.** A já nic? Mandál nic? (Hrozivě vyhrkne.) Ale máme ještě lucernu, a až přijde mandát o lucerně, to se otočíte, to budete poslouchat a pěkně jako ňáký podruh. To budete! (Kvapně odejde.)

**Braha** (za ním hrozí). I ty mandáte, ty churoto ze mhy upletená —

</section>
