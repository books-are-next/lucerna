---
contentType: drama
---

# Jednání třetí.

Lesní palouk plný kopretin a zvonků. Na levo i v pozadí starý les. Na právo volno; jen několik bříz tu stojí u mokřiny, ve které leží několik kamenů pro snazší přejití. Na levo před lesem v palouku stará, košatá lípa kvetoucí. Noc; měsíc svítí, chvílemi se ženou přes něj mraky.

### Výstup I.  

Sejtko, Zajíček, Zima, Klásek.

**Sejtko** (první vystoupí z prava, obrací se zpět). Tak pojďte, strašpytlové, nic tu není. (Přejde přes kameny na palouček.)

**Zajíček** (vystoupí, opatrně se rozhlídne). Nic. (Jde přes kameny.) Pojďte, žádný tu není.

**Zima** (vystoupí). No, já se nebojím, ale co se mýho rozumu dotejče (přechází) myslím, že v noci opatrnosti nezbývá. Noc má svou moc a svý právo, jak se říká. Den je k práci a noc jako neděle k odpočinutí. Proto má člověk v noci spát.

**Sejtko.** Proto spíte i o muzice.

**Zima.** Ty mlč! Bodejť, ty o ní nikdá neusneš!

**Sejtko.** I usnu a třeba i v kostele, jako tuhle o kázání. To mně šly oči tak dohromady a nohy začaly pode mnou klesat — zkrátka ďál jsem špatnou figuru.

**Zajíček.** Klásku, kdepak jste?

**Klásek.** Tuhle. (Vystoupí.) Tak tu žádny není?

**Sejtko.** Leda by na tě čekala žena.

**Klásek.** Ale japak, ta spí. Bože, kdyby věděla, ta by schla ouzkostí, ta by zas: Táto, táto, kams dal rozum, v noci, k zámečku u jezírka! Bez toho tam straší.

**Sejtko** (zúmyslně). V noci straší všude; duchů a nočního mámení je všude plno. 

**Klásek.** Co strašíš?

**Sejtko.** Tak ne! Což nepanují v noci lesní panny a hejkal a —

**Klásek.** Už mlč!

**Zima** (vážně). Noc je královna duchů, to je jisto.

**Zajíček** (zatím popošel do paloučku, dívá se po nebi, po lese kolem). No, mnoho se povídá. Ale to je jisto, že to člověka v noci divně obejde, jako svatá hrůza, a přece se musí říct, že je to krásné. Krásné!

**Zima.** Ten strach obejde člověka nejvíc na smutných místech, jak se jim říká. (Ku Kláskovi.) Jdeš a jdeš a najednou jakoby se někdo ze stínu vyhoup' a do očí se ti podíval, a už je pryč. Jen ty oči vidíš, ten strašný pohled —

**Klásek.** Co mně to vykládáte —

**Sejtko** (schválně). A já ti povím, že na takových místech roste divné bejlí, a když je člověk překročí, víc se odtud nevyplete.

**Klásek** (mrzutě). A dej pokoj!

**Zajíček.** Abysme šli.

**Sejtko.** Času dost, kněžna tam ještě není. (Sedá pod lípu.)

**Klásek.** Ale kdyby na nás někdo přišel — 

**Sejtko.** Tvá žena ne; ta už spí a jistě se jí zdá o tobě.

**Klásek.** A to jo, to ona vždycky ráno: Bože, táto to jsem ti měla sen! A já: O čem mámo, a ona: O tobě táto. To se ti mně zdálo — (usedne).

**Zima** (usedl také).

**Zajíček** (zatím přecházel zamyšlen; pojednou). Bože! (Začne se šacovat.) 

**Zima.** Co je?

**Zajíček.** To jsem se lek'. (Vytahuje z náprsní kapsy žádost.) Tu je, supplika. Už jsem myslil, že jsem ji ztratil. (Rozbalí ji, dívá se do ní při měsíčku.) No, já myslím — no, to by bylo, když kněžně pěkně zahrajeme a když si pak přečte tuhle suppliku. Jako tohle jak povídám. (Čte:) Nemůžu hlady mřít, nechci přec krást, neb s holí žebráckou zahanbit vlast. Již se mně začalo hrozně stejskat —

**Klásek** (jenž neposlouchal, nýbrž se plaše ohlížel a naslouchal). Jezus! Slyšíte? 

**Zajíček.** Co?

**Klásek.** Tak jakoby někdo volal a tak divně — 

**Sejtko** (schválně). Snad Hejkal — 

**Klásek.** A mlč, chceš ho přivolat, aby nám skočil na záda, nebo aby nás lesem honil?

**Sejtko** (zpupně).  No, rád bych ho jednou uviděl. 

**Klásek.** To by ses křižoval. 

**Sejtko.** Já bych se nebál!

**Zima.** No nevím; kdybys viděl, co jsem já viděl —

**Klásek** (dychtivě). Vy, Zimo?

**Zima.** Tomu už je hrůza let. To jsem šel jednou večír z Vrchovin panským lesem. Drvaři seděli u ohně já sednu k nim, povídáme a v tom před námi Hejkal —

**Klásek** (jenž dychtivě naslouchal, vydechne). Jejej!

**Zima.** Jakoby ze země vyrosť, lesní muž, Hejkal, fousatý, vlasatý, mechem obrostlý, na hlavě kapradí, oči jako v houštině —

**Klásek.** To jste se lekli —

**Sejtko.** Já bych se nebál.

**Zajíček.** A říkal něco?

**Zima.** No, povídal, takovým hlasem povídal: Už pamatuju třikrát pole a třikrát les na tomhle místě, jako co jsme seďali, víte, třikrát les, ale, povídá, takovou chamraď jsem tu ještě neviďal —

**Klásek** (tiše se pochechtává). To jako vás —

**Sejtko** (vpadne). A povídal ten fousáč Hejkal: (Napodobí hlas:) Jen ještě ten druhý klarinet z lohovský bandy k vám patří, ten, co se ženy tak bojí, **Klásek** —

**Klásek** (se rozežene). I ty —

**Zajíček** (k Zimovi). A už dost?

**Sejtko.** Já bych byl na něj taky zahejkal a chyť ho za fousy.

**Zima.** Nehřeš! (K Zajíčkovi.) Ještě jen do ohně fouk' a oheň shas', ani jiskra neostala, a najednou taková tma a nad hlavama v stromech ví —

(Vítr se náhle zdvihne, stromy hlasno zašumí.  Sešeří se.)

**Klásek.** A jejej! (Ze strachu vyskočí.)
