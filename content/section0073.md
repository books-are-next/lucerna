---
contentType: drama
---

<section>

### Výstup 9.

Klásková, Ivan, Zima, Klásek, Sejtko.

**Klásková** (jež sestoupila zatím dolů, vrací se kývajíc, ale pořád ještě do schodů obrácená. Pojednou, jak se postaví na nejhořejším schodu a obrátí se do terrasy, zjeví se proti ní na nejhořejším schodu na levo)

**Ivan.** (Stojí ztrnule, hrůzu pouštěje jako prve na Žana a na komornou.)

**Klásková** (zkrátka se uplivne). To jsem se lekla! A tak ty tak? Měnit podoby? Nebo jseš Miklův strejc! Šereda jseš na to dost. No pojď! Pojď! (Pojednou.) Lidičky, kde jste kdo, Klásku, Sejtko, jejich Milosti a všichni drabanti, kde jste kdo, na něj, na ohavu! (Žene se po něm.)

**Ivan** (zmizí).

**Klásek** (vyběhne na horu). Bože, mámo! 

**Sejtko** (za ním). Co se děje? 

**Zima** (za ním). Klásková! 

**Klásková.** Byl tu on, hastrman —

**Sejtko** (škádlivě). Ten, co jste se s ním po lese toulala ?

**Klásková.** A co jsem ho vzala okolo krku. A nebo jiný. Ale já si toho mýho, víte, Sejtko, toho mýho zas chytnu, chytnu a přidám mu za vás, Sejtko, to na víc, co bych vám teď namlela, kdybych času měla; kněžna mně odešla a musím za mlynářem. (Odejde v pravo po schodech).

**Klásek.** Bože, naše máma, to ona vždycky tak laskavě —

**Zima.** Já bych čet a četu — (na odchodu). 

**Sejtko.** Že tu nejsme nic platní (odejde). 

**Klásek** (za nimi). Bože, máma, jak ona mne hledala, a jakou starost o mne měla! (Odejde).

</section>

<section>

Okamžik jeviště prázdno.

</section>
