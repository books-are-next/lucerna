---
contentType: prose
---

### Výstup 9.

Kněžna, dvořan.

**Dvořan.** Jasnosti, že jste se bez průvodu odvážila! A právě sem, sem. Zde hledáte zábavu?

**Kněžna.** Ne; jiné lidi, nová místa, jichž nuda nehlídá. Také ten zámeček v lesích mne zajímá.

**Dvořan.** Jaká tam samota a jaké nepohodlí!

**Kněžna.** Co s pohodlím, když v něm není klidu? Na zámečku nejnutnější je a ještě víc, co nikde na žádném z mých zámků. Poloha u jezírka a stará stavba, jistě ballustrády omšené, stichlá terrasa, k ní volné schody popukané a tráva v jejich skulinách, podivné koutky a v tichých komnatách zelenavé šero lesa — Všecko jinačí, tak opuštěné v tajuplných stínech — Ta samota snad pobaví, utiší, dá klid —

**Dvořan.** Snad, ale na jak dlouho.

**Kněžna.** Klid je všude hostem nestálým. Ale jen den, jen chvíle jej mít a moci nemyslit (ironicky) na věrnou lásku, na obětivé přátelství a oddanost, sníti v sladkém utišení, stát v záři slunečné nebo v dumném soumraku, blaze vnímajíc, zapomenuvši a zapomenutá, tak jako květina, tak jako strom — A co tížilo, aby mizelo tak jako oblak v dálku, pryč, a haslo jako červánky, a kolem všecko, les i vodní tůň i stará stavba omšená se stíny zašlých pokolení, vše i nitro, duše, vše aby splývalo v akkord jímavý, jenž elegicky hne i konejší. Hle, už tady cítím, co mně dá ta samota.

**Dvořan.** To jen vaše snění Jasnosti. Proto bych radil, a je nutno z ohledu —

**Kněžna** (vpadne). Dost, už zase ohledy. Mějte také ohled na mne, a že srdce mám —
