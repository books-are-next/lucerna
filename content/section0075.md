---
contentType: drama
---

# Jednání čtvrté.

Scéna jako počátkem třetího jednání. Měsíc svítí.

### Výstup 1.

Hanička, pak Zajíček.

**Hanička** (vystoupí z prava; rychle přejde kameny a stane poblíže lípy). Zdalis mu, stará lípo, připomenula —

**Zajíček** (z leva z lesa; lekne se, pak radostně): Haničko! Já se lek', že to je lesní panna.

**Hanička.** Ó, tady bývají. Ale co tu děláte, kde jsou ostatní.

**Zajíček.** Šli k zámečku. Já se musil vrátit. Ztratil jsem, ach, tu rejmovanou suppliku a nejspíš, a myslím na jisto, že tady, jak nás to tu (ohlíží se bázlivě) přestrašilo.

**Hanička.** Co —

**Zajíček.** Ne, ne, bojím se tady o tom mluvit. Ale co ty, kam jdeš.

**Hanička.** Za Liborem; vede kněžnu na zámeček.

**Zajíček.** On! Mlynář! Ale jen kdybych našel suppliku, (začne hledat) bez ní není možná kasací —

**Hanička.** Půjdeme spolu —

**Zajíček.** Hned — vždyť tady přec — (klekne a hledá dál) jsem ji čet — Nic — nikde nic — Z lesa zavzní tichá hudba.

**Zajíček** (nechav hledání, naslouchá kleče). Bože, Haničko, slyšíš?

**Hanička.** Slyším.

(Z lesa se ozve tlumený zpěv lesních panen.)

> Po mezi, po stráni, 
> 
> u ohně pastevců, 
> 
> na sadu, u krbu, 
> 
> po hradu ssutinách, 
> 
> po hrobech plemene, 
> 
> po šíru, daleku 
> 
> zavívá sladký dech 
> 
> mateří doušky. —

**Hanička** (tiše). Rozumíš?

**Zajíček** (vzrušen, tlumeně). Ó, rozumím.

Tichá hudba z lesa.

**Zajíček** (jako u vytržení). Tak to sladce zní a jako z temna dávných nocí vane, jako z dálky, z dětství tiše zvoní. Jak bych se sestrou zas naslouchal a hleděl v zrak nebožky matky, jenž do hloubi srdce hřál a vyzářil tak jako paprslek až na dno lesní studánky —

U břiz se zjeví lesní panna, v tom povystoupí dvě z lesa v pozadí, na pravo jiné, jako plaché laně povyhlédnou a zase zmizejí; hned se jiné zjeví, za stromy, v paloučku.

**Zajíček.** Můj bože, to je sen, to je sen — Haničko —

Tichá hudba náhle přestane, lesní panny zmizejí.

**Hanička** (vzrušeně). Jdou! 

**Zajíček.** Kdo?

**Hanička.** Jdou pro mne, chtějí mne odvést — 

**Zajíček.** Uteč, uteč, tady do lesa. 

**Hanička.** Už je pozdě. Slyšíte?
