---
contentType: drama
---

<section>

### Výstup 9.

Vrchní, polesný, důchodní, kontribuční, pojezdný, farář, pan Franc, Kroužilka, rychtáři, družice s kytkou, družičky.

</section>

<section>

**Vrchní** (zardělý, zpocený, šátek v ruce, vcházeje, poroučí panu Francovi tlumeně, ale vzrušeně). Pane Franc, držejí to — špalír — (k úředníkům). Za mnou. (Jde, ukláněje se, ku křeslu).

**Úředníci** (z hluboka se uklánějíce postaví se v pravo Farář v levo před křeslem).

**Pan Franc** (postaví také tak rychtáře, z nichž každý má v ruce bílý šátek do cípu a v něm rychtářské právo, rovněž družice postaví také tak v pravo v levo, tak že od křesla do popředí je špalír).

**Vrchní** (začíná mluvit. Na hlase mu znáti, že je rozčilen). Nejjasnější, vzácné vznešenosti, nejmilostivější paní, paní kněžno ! Toužebně — eh — dlouho, toužebně očekávaný den —

**Dvořan** (jenž lorgnonem prohlížel shromáždění, obrátí se po kněžně).

**Kněžna** (usmívajíc se). Pan vrchní —

**Vrchní.** K službám, ano, chtěl jsem právě —

**Kněžna.** Jsem přesvědčena o vaší oddanosti, cítím, co hodláte říci, děkuji vám a všem pánům za projev citů i za slavné uvítání.

**Vrchní** (popleten). K službám — nenadáli jsme se — račte prominout, já, já — ještě tuhle —

**Kněžna** (rychle). Chcete uvést rychtáře.

**Kroužilka** (vyrazí před kněžnu a kloní se).

**Vrchní.** Počkejte!

**Kroužilka** (drmolivě). Tteteď jjajá — 

**Kněžna.** Nechte jej.

**Vrchní** (ke Kroužilkoví tlumeně). Zvolna!

**Kroužilka** (se po něm obrátí, na hlas). Já vím. (Ku kněžně. Začíná zvolna, přemáhaje se. záhy však upadne v drmolivější tempo). Nej-jas-nější, vzácné poctivosti — pan-no —

**Úředníci** (trnou).

**Vrchní** (zuřivě pohlédne na pana France). 

**Dvořan** (nutí se do vážnosti). 

**Kněžna** (usmívajíc se pozoruje).

**Kroužilka.** Vvítá-áme jejejich mimilosti, jejejich mimilosti vzácné ppoctivosti —

**Dvořan.** Slibujete poddanost za všechny. Práva!

**Vrchní** (k rychtářům opakuje). Práva!

**Kroužilka** (se ohlíží), Dydyť eeště — já —

**Rychtáři** (pokleknou před kněžnou, vyndají práva z bílých šátků a položí práva na stupeň k nohám kněžniným.

**Kroužilka** (také tak učiní).

**Kněžna.** Vracím vám práva, stvrzuji vás. Buďte k jiným spravedliví, na sebe přísní.

**Vrchní** (podává právo za právem kněžně, kteráž je vrací rychtářům).

**Kroužilka.** Proprossím, já jsem eště nedoříkal — 

**Vrchní** (pln vzteku, tlumeně). Mlčíte!

**Kněžna.** Doříkále to až o traktaci, která vám bude připravena.

**Votruba** (tenkým hlasem). Vivat!

**Vrchní** (tlumeně k panu Francovi). Hned ho zavřou.

**Kněžna** (vstávajíc). Propouštím vás v milosti, pánové, jsouc potěšena vaším uvítáním; (k rychtářům) též vás.

**Družice** (s kytkou, již nepokojná, že nemohla říkat, obrátí se k faráři plačky). Jemnostpane —

**Farář** (ku kněžně). Jasnosti, družička — 

**Družice** (vyrazivši, začne odřikávati). Mnohá léta v blažené spokojenosti —

**Farář** (uleknuv se, připomíná tlumeně) Titul! Titul! 

**Družice** (nedbajíc). pak ať dojdou věčné radosti — věc — věc —

**Kněžna.** Děkuji ti a ta kytka je jistě má. 

**Farář** (tiše). Podej kytku.

**Družice** (ji podá).

**Kněžna.** Děkuju, hezké to bylo, propouštím vás.

</section>

<section>

(Všichni odcházejí uklánčjíce se.)

**Vrchní.** Jasnosti, já bych poníženě prosil — 

**Kněžna** (netrpělivě). Ale jen zkrátka.

</section>
