---
contentType: drama
---

### Výstup 8.

Pan Franc, mušketýr, Míchal.

**Franc** (v levo v popředí ještě za scénou v lese). Tak to jste mušketýr, to jste starý voják?

**Mušketýr** (tamtéž). Tak jdou oni napřed, pane kancalářský. Já se nebojím.

**Franc.** Jen jděte vy. (Vystoupí, mušketýra skoro strkaje. Rozhlíží se úzkostně.)

**Mušketýr.** Co pak se bojím? Já, starý voják? Na tureckých hranicích jsem ležel.

**Franc.** Tady je ta lípa, tady máme ostat.

**Mušketýr.** Je to divný mandát.

**Franc.** Když vrchní poručil —

**Mušketýr.** To je pravda, mandát je mandát. A jak on sám, jako pan vrchní pořídí —

**Franc.** Dobře; mlynář je pryč, holka sama doma se starou —

**Mušketýr.** Ale Braha —

**Franc.** Aby ho nezmohli! Bude-li potřeba, svážou ho a holku odvedou na zámek a pak přijdou sem lípu porazit.

**Mušketýr.** Já bych radši byl tam. Co tady — 

**Franc.** Plán je plán. Jakpak kdyby se mlynář právě vracel domů ze zámečku. Zadržet ho, nepustit — aspoň ne hned, to musíme a pomoc přijde, a tu lípu hlídat. Tady mají ti hřbeti nějakou skrýš — Suma sumárum: hlídat. (Rozhlíží se přemáhaje strach.) Ale je tu (povzdechne) tak divně. (Náhle.) Býval jste přec na vartách ?

**Mušketýr.** A bože, jak přišel mandát, ve dne v noci, a ještě víc v noci.

**Franc.** Nebál jste se v noci?

**Mušketýr.** To jsem byl ještě radši; to jsem všechno prospal.

**Franc.** Já bych ani oka nezamhouřil.

**Mušketýr** (ohlíží se). No, vědí, pane kancalářský, není místo jako místo, obzvlášť v noci, a o tomhle tu se moc povídá.

**Franc** (vpadne). Mlčte, vím to. Ale vy — vy se nebojíte.

**Mušketýr.** Já? Já — já se nebojím. Mandát je — 

**Míchal** (odhalí lucernu, tak že z pod lípy vyšlehne světýlko).

**Mušketýr.** Man — Co je to? (Ukazuje na lípu). 

**Franc.** Marjá panno! (Staví se za mušketýra.) Co, co — je to?

Náhle vysvítí měsíc, ostře se vyjasní.

**Míchal** (v plném ozáření sedí nehybně, zašklebí se). Dnes se mně chce někoho utopit.

**Franc.** Rány boží! (Uteče na levo do lesa.) 

**Mušketýr.** Počkají, pane kancalářský. (Uteče za ním.)
