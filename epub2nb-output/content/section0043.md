---
contentType: drama
---

<section>

### Výstup 7.

Hanička, předešlí, pak kněžna.

</section>

<section>

**Hanička** (zpívá za scénou). Lohovskej pan vrchní hodnej pán, on trápí poddaný jak chce sám —

**Dvořan** (naslouchá, pak s úsměvem k vrchnímu). To je na vás?

**Vrchní.** K službám, to jest — 

**Hanička** (vystoupí popěvujíc si:) Trestá je,  vede je k dobrýmu — (náhle zmlkne). Ah — (shlédnuvši dvořana s dřeváky, zasměje se). To jsou mé dřeváky.

**Kněžna** (vystoupí z pozadí za lávkou, stane mezi stromy).

**Dvořan** (galantně zažertuje). A roztomilé. Jeden z nich si ponechám, a pro druhý si ke mně přijdeš.

**Hanička** (rázem mu oba vytrhne). Oba mám; ani ten, ani ten vám nenechám. Pozor, pane, to není střevíček z hedvábí, to je dřevák a ten tvrdě přišlápne. (Odkvapí do mlýna, vesele si pozvukujíc.)

</section>
