---
contentType: drama
---

### Výstup 4.

Babička, předešlí.

**Babička** (z komory; nesouc v pravé hliněnou misku, jde ku dveřím na síň).

**Mlynář.** Kam jdete, babičko?

**Babička.** Na srub, na pavláčku, tady (ukáže na misku). Nevíš? Je čtvrtek a po slunce západu.

**Mlynář.** Ah, nesete hospodáříčkovi.

**Babička.** Pro požehnání domu. Vy byste nevzpomněli.

**Mlynář.** **Hanička** by pamatovala. Ale kde je? 

**Babička.** Šla na stráň na kvílí a na koření. 

**Mlynář** (usmívá se). To zas toho přinese — 

**Babička.** A jistě taky věneček z mateřídoušky. Tenhle (ukáže na věneček pověšený na stěně nad kronikou) ti sem taky pověsila. Ale už jdu. (Odejde dveřmi na síň.)
