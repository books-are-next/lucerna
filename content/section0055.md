---
contentType: drama
---

<section>

### Výstup 19.

Braha, Míchal, Hanička.

**Braha.** A to je saň! Ta aby se s drakem pojímala. (Zajde do mlýna.)

**Míchal** (povyleze z křoví, šklebě se.) Hehe, Ivan — Ten bude poklidně dýchat — na měsíčku — poklidně — Všecko tam běží — bude mít pěknou první noc — S muzikou — Ale mně přišla chvíle. Mlynář pryč — hehe —

**Babička** (ve mlýně). Haničko!

**Míchal** (se pouschová v křoví).

**Hanička** (vyhlédne mezi stromy v pravo za mlýnem, náhle vyběhne a běží chvatně přes lávku).

**Míchal** (překvapen: pojednou však vyrazí, chce ji chytnout). Sluníčko!

**Hanička** (už za lávkou, chvátá v pravo do pozadí k lesu.

**Braha** (za mlýnem volá). Haničko! 

**Míchal** (zmaten). Tak! (Okamžik se rozmýšlí, pak pojednou). A já tu ostat? Ne! (Vskočí na lávku.)

</section>
