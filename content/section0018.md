---
contentType: drama
---

<section>

### Výstup 15.

Vrchní, předešlí.

**Vrchní** (stane u dveří, rozhlíží se).

**Zajíček** (jej úzkostně pozoruje a ustupuje do pozadí ku dveřím.

**Vrchní.** Byl tu mušketýr?

**Mlynář.** Byl a vyřídil.

**Vrchní.** A co vy —

**Mlynář.** To mušketýr snad také vyřídil.

**Vrchní.** Jestliže dobře vyřídil, byla by to od vás, mlynáři, rebelie. Co by řekli nahoře! Teď opakuju já, já vrchní, a poroučím, že na uvítanou Její Jasnosti vyjedete rejtharsky, a že vinšem uvítáte —

**Mlynář** (vpadne). Nepojedu a vinšem vítat, to teprve ne. Za to, že chcete mou starou lípu porazit a půdu její vzít, za to, že musím bránit svůj majetek a starodávné právo, za to měl bych —

**Vrchní** (vpadne). Právo! Právo! A starodávné právo! Právě, že je tak starodávné, proto už nic neplatí. A ostatek, právo, neprávo; shora mně přikázali a dost. A já bych vám radil, abyste nechal soudů, abyste se poddal, nebo co zmůžete, co pořídíte? Jen poddat se, a na to, co jmenujete svým právem, zapomenout.

**Mlynář.** Zapomenout? Na vlastní, staré, dobré právo zapomenout? Kdo zapomene ran, kterými jej ponížili, zůstává bitým psem, a kdo zapomene na své právo, ať je sluhou, ať otrokem! A vy, kdybyste nebyl zapomněl, z čeho jste pošel, že i vy jste naší krve

**Vrchní.** Mlčet! Jaká troufalost! Pamatujte si, že plním svou povinnost a dost. Tedy nepojedete? 

**Mlynář.** Ne. 

**Vrchní.** Nebudete vítat? 

**Mlynář**. Ne.

**Vrchní.** Ale tu ta holčina půjde za družici. Tady se nemůžete ohánět žádným právem. Je sirotek a patří vrchnosti.

**Mlynář.** Ale není z tohoto panství.

**Braha.** To není, ne. Já ji našel, já ji sem přivedl. Všude nás odbývali, jen tady ve mlýně se smilovali a přijali sirotka, ubohé dítě, jako za své,

**Vrchní.** Ale proto není jejich. (K Haničce.) Vystrojíš se a přijdeš.

**Hanička.** Ó, to se načekáte!

**Mlynář.** A kdyby i chtěla jít, nenechal bych ji.

**Vrchní.** Furiante! Nehrej si na zemana. A jsi přece poddaný a máš povinnost. A abys nezapomněl (velitelsky, přísně) lucernu dolů a ven s ní nade dvéře.

</section>

<section>

Počíná prosvitat od měsíce. 

**Mlynář.** Rozbiju ji.

**Zajíček** (se lekne a vyklouzne dveřmi na síň). 

**Klásek** (jenž to zpozoroval, ohlédne se po ženě a vyběhne tiše za Zajíčkem).

**Klásková** (sledujíc spor, hned si toho nevšimne).

**Vrchní.** Ale ne svou povinnost. To by vrchnost sama musila rozbít lucernu a, haha, to se načekáte. (Zhurta.) Lucernu ven nade dvéře!

**Mlynář.** Až tu bude vrchnost. Dříve ne!

**Vrchní.** To bude brzo. A brzo také uslyšíte víc. (Odejde.)

**Klásková.** Tohle je krkavec, pane otče. Takový tuhle na mého (obrátí se po muži) ah — i ten! No počkej! (Rychle odejde.)

</section>
