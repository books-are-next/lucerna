---
contentType: drama
---

<section>

### Výstup 3.

Vrchní, několik pacholků nesoucích sekery a pilu, Braha mezi nimi spoután provazem na rukou. Zajíček.

**Vrchní** (z pravá). Tu je, tu jistě je; a to je ta lípa proklatá. Aj, hle pan učitelský mládenec. Co on tu dělá —

**Zajíček.** Prosím, chtěli jsme hrát kasací. 

**Vrchní** (posměšně). Tady a kasací! Komu pak, on šelmo, on — (náhle z prudka) Kde je to děvče ze mlýna! 

**Zajíček** (polekán). Hanička — 

**Vrchní** (ostře uhodí jako na jisto). Byla tu. 

**Zajíček** (ve zmatku). Byla — to jest — 

**Vrchní.** Kde je, kam šla? 

**Zajíček.** Prosím, to nevím. 

**Vrchní.** Schovala se tu. 

**Zajíček.** Prosím, to nevím.

**Vrchní.** Neví, on neví! Jak by nevěděl, když má s mlynářem spolky. On jistě ví, že tu mají skrýš. Ven s 0tím.

**Zajíček.** Já o skrejši nevím.

**Vrchní.** Ani o té holce. Tak! To je učitelský, ten má vést mládež k poslušnosti! Rebellant je.

**Zajíček** (se lekne). Prosím ne, to nejsem, urozený jemnostpane direktor —

**Vrchní.** Je a jaký poťouchlý a zatvrzelý. Školu v městečku by chtěl kantorem být a regentem chori, to ano, mít hodný sobotales a deputát, kolik sáhů drev a koledy, to ano a k tomu velkou štolu, to ano —

**Zajíček** (temně). Bože, bože!

**Vrchní.** Ale být při vrchnosti, říct, kde to děvče je, to ne.

**Zajíček.** Jejich urozenosti, jemnostpane direktor smilujou se —

**Vrchní.** Smiloval se on! Nad svou Dorničkou se smiloval. Ta čeká, čeká, ráda by se vdala, a teď, kdyby mohla, kdyby on mohl dostat v městečku školu — A dostal by ji — ale musil by říct, kde je ten nalezenec, jenž patří vlastně vrchnosti. Pamatoval na Dorničku —

**Zajíček** (temně před se). Dorničku mít, za varhanami sedat —

**Braha.** Byl byste churota v příkopě nicoty vyválená —

**Vrchní** (se na něj oboří). Mlčet! (K Zajíčkovi.) Tedy — Poví-li, nastoupí hned zejtra na místo kantora —

**Zajíček.** Milosti — bože — A co bude s Haničkou kdybych řek' — Co se s ní stane —

**Vrchní.** Jak je právo a moc: půjde do dvora za děvku.

**Zajíček** (se vztyčí a rozhodně, prudce zvolá). Ne, to ne! Nepovím!

**Braha** (radostně). Pane učitelský!

**Vrchní** (vztekle). Takhle, takhle se opovažuje hladový učitelský? Spomocníček? Ale už jím není, od této chvíle jím není: propouštím ho ze služby.

**Zajíček.** Bez místa!

**Vrchní.** Propouštím ho a na vojnu ho dám odvést nepoví-li —

**Zajíček** (mlčí). 

**Vrchní.** Tedy nepoví.

**Zajíček.** Ne. Nežli připustit takové násilí, aby **Hanička** byla ponížena, zneuctěna — 

**Braha**. Pán Bůh zaplať!

**Vrchní.** Tedy ne. (K pacholkům.) Tak na lípu. Porazíte ji hned, bez okolků.

**Zajíček** (se lekne a bezděky se opře o lípu). Porazit ji —

**Vrchní.** Honem, pospěšte si!

**První, druhý pachotek** (se sekerami jdou k lípě). 

**Třetí pacholek** (s pilou).

**Zajíček** (vzpomene si bezděky na Haniččinu píseň a říká si ustrašeně). Když ponejprv ťali, dřevo zavzdychalo. První pacholek (na Zajíčka). Pryč! 

**Zajíček** (stojí).

**Druhý pacholek** (jej odstrčí). Pryč, povídám. 

**Vrchní.** Začněte, sekejte!

**Zajíček** (třesa se říká si). Krev se vyprýštila (pojednou). Počkejte!

**Pacholek** (spustí napřaženou sekeru).

**Zajíček** (sepne ruce, k vrchnímu). Milost — Pro bůh, ať toho nechají!

**Vrchní.** Tak, jemu jde i o lípu! Nebo— ah (svitne mu). Tam tedy je! (prudce k pacholkům.) Zasekněte, sekejte a pak pilu, rychle —

**Učitelský** (dere se k lípě). Ne, nezatnete, nesmíte protože —

</section>
