<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -30px; margin: 0px 0px 0px 30px; text-align: justify;}

  p.sgc-1 {font-style: italic; text-indent: 0px; margin: 0px}

  p.sgc-3 {font-style: italic}
  p.sgc-2 {font-style: italic; text-indent: 0px; margin: 0px 0px 0px 0px}

  p.sgc-5 {font-weight: bold}
  /*]]>*/
  </style>
</head>

<body>
  <h3 id="heading_id_2">Výstup 8.</h3>

  <p class="sgc-3">Kněžna, dvořan.</p>

  <p class="sgc-3">&nbsp;</p>

  <p><b>Kněžna.</b> Vy jste, můj milý hrabě, čím dál tím chmurnější.<br /></p>

  <p><b>Dvořan</b> (s tajenou výčitkou). Žel, že nemohu být čím dál tím veselejší.</p>

  <p><b>Kněžna.</b> Tak jako já. A měla bych být nejvážnější, nejdůstojnější, neboť teď právě přijíždím (ukáže k oknu) mezi své poddané a pojedu jejich špalírem. Ach za čtrnácte dní už po sedmé!</p>

  <p><b>Dvořan.</b> Musí to být, když jste sem vyjela.</p>

  <p><b>Kněžna.</b> Ale kdož se toho nadál, kdo to má vydržet, tolik hlučných vjezdů, střílení a troubení, tolik slávy, tolik řečí a tolik koktání. (Ukáže na křeslo.) Vidíte už to také vystrojili. Tam opět sedět, po sedmé, vyslýchat — (náhle). Prosím vás, sedněte si tam —</p>

  <p><b>Dvořan.</b> Já? Jak by bylo možná!</p>

  <p><b>Kněžna.</b> Jenom teď, na chvilku (naléhavě, mile). Jen se usaďte, rychle. (Nutí jej do křesla.)</p>

  <p><b>Dvořan.</b> Ale Jasnosti, já —</p>

  <p><b>Kněžna.</b> Sedněte a seďte!&nbsp;</p>

  <p><b>Dvořan</b> (se usadí).</p>

  <p><b>Kněžna</b> (postaví se před něj, pokloní se a začne). Nejjasnější, vzácné urozenosti —</p>

  <p><b>Dvořan.</b> Jasnosti — (vstává).</p>

  <p><b>Kněžna.</b> Sedět! (pokračuje). Toužebně očekávaný den — (vesele). Znáte to?</p>

  <p><b>Dvořan</b> (vstane). Oh, dobře, ale —</p>

  <p><b>Kněžna.</b> Vy to ani na chvilečku nemůžete poslouchat ? A já musila tak šestkrát sedět a pokaždé jak dlouho, jak dlouho! A dnes opět vyslýchat ta říkání všude stejná, nekonečná, nekonečně nudná a všude na ně odpovídat a pořád totéž a pozor mít, abych se nespletla, abych gratulanty nezmátla. (Strojeně patheticky.) Sestupte s trůnu! Je prý to tak těžké. Ale vám tam nebylo volno; a já bych měla po sedmé tam vystoupit.</p>

  <p><b>Dvořan</b>. Přála jste si sem —</p>

  <p><b>Kněžna.</b> Sem, ano, ven, ven, ano z města pryč z toho únavného, zakletého kruhu nudy, kdež den jako den, hostiny a divadla, pastýřské hry, karusel, ohňostroje, klevety a pletichy; a všecko tak hladké, obaleno, lež i píchnutí, vše opentleno, ověnčeno, přeslazeno, obásněno, neupřímná řeč, strojená tak jako obličej i kadeře. A místo ducha vtip, místo vroucnosti a ohně vypočítavá galantnost —</p>

  <p><b>Dvořan.</b> Společnost má své zákony. Čím kdo výš —</p>

  <p><b>Kněžna.</b> Tím je spoutanější. A já zatoužila po volnosti a hledala jsem ji tady daleko od města.</p>

  <p><b>Dvořan.</b> Je-li možná pravá, celá volnost.</p>

  <p><b>Kněžna.</b> Kdyby tu alespoň změna byla! Ale nuda za nudu. Nežli tu ujde den! Moře, moře. Co jsem čekala a co shledala! Místo jarosti a síly, místo naivní upřímnosti jen pochýlené šíje a hřbety ohnuté. Těšila jsem se na nelíčené tváře, na přímé, jasné pohledy a já stěží mohla komu pohlédnouti do oči, jak se ustavičně klaněli a klaní. Klaní, klaní, klaní. A kde jsem pohled chytila, byl v něm tupý úžas nebo svit otrocké, přeslazené devotnosti.</p>

  <p><b>Dvořan.</b> Takový tu lid. Co jste čekala —</p>

  <p><b>Kněžna</b> (škádlivě). Také nějakého Dafnisa.</p>

  <p><b>Dvořan.</b> Jasnosti!</p>

  <p><b>Kněžna.</b> A vy Chloë nějakou.</p>

  <p><b>Dvořan.</b> Jasnosti, vím co můj úřad žádá, a co důstojnost a snad i — věk. Nejsem z těch, kdož dychtí v Cytheřin háj, věnčit oltář Amorův a snít —</p>

  <p><b>Kněžna.</b> Ó sladké heure du berger. Ach, mně se tu ještě žádný Dafnis nezjevil.</p>

  <p><b>Dvořan</b> (káravě). Jasnosti! A račte pamatovat — (ukáže k oknu).</p>

  <p>&nbsp;</p>

  <p class="sgc-2">Rána z hmoždíře, hned za ní druhá.</p>

  <p class="sgc-2">&nbsp;</p>

  <p><b>Dvořan.</b> Slyšíte?&nbsp;</p>

  <p><b>Kněžna.</b> Už dojíždím.&nbsp;</p>

  <p><b>Dvořan.</b> Podívám se. (Stane u okna.)&nbsp;</p>

  <p><b>Kněžna.</b> Ó to vám sama odtud povím. (Stojíc uprostřed sálu, líčí s humorem:) Vjíždím právě ku špalíru, řada v pravo, řada v levo, dvě řady hřbetů ohnutých.</p>

  <p><b>Dvořan</b> (ukáže na křeslo). Ale tam, Jasnosti, musíte, byt i bylo po sedmé.&nbsp;</p>

  <p><b>Kněžna.</b> Ne.</p>

  <p><b>Dvořan.</b> Jasnosti, to musí být. Musíte tam přijmout slib věrnosti a od rychtářů práva a vrátit jim je, v úřadě je potvrdit.</p>

  <p><b>Kněžna.</b> A zase řeči vyslýchat — oh! —</p>

  <p>&nbsp;</p>

  <p class="sgc-2">Intrada venku.</p>

  <p class="sgc-2">&nbsp;</p>

  <p><b>Kněžna</b> (zatleská rukama). Už jsem přijela! Už jsem tu, už vítají, haha — prázdný kočár. Už —</p>

  <p><b>Dvořan.</b> A již také o vás vědí. Sem se obracejí. Račte se jim v okně ukázat. (Naléhavě). Prosím, Jasnosti!&nbsp;</p>

  <p><b>Kněžna.</b> V okně ukázat? To ještě nebylo. Ano. (Stane u otevřeného okna.)</p>

  <p>&nbsp;</p>

  <p class="sgc-2">Venku: Vivat! Vivat!</p>

  <p class="sgc-2">&nbsp;</p>

  <p><b>Kněžna</b> (se usmívá).&nbsp;</p>

  <p><b>Dvořan.</b> Račte jim pokynout.&nbsp;</p>

  <p><b>Kněžna.</b> Není potřeba. Tam ten krocan červený, to je jistě vrchní, dává jim znamení. Hned uslyšíte »vivat«. Teď!</p>

  <p>Venku : Vivat! Vivat!</p>

  <p><b>Kněžna</b> (ku dvořanovi). Slyšíte nadšení a lásku? Za to jim musím pokynout.</p>

  <p>&nbsp;</p>

  <p class="sgc-2">Venku intrada, pak : Vivat!</p>

  <p class="sgc-2">&nbsp;</p>

  <p><b>Kněžna.</b> A teď potopa!</p>

  <p><b>Dvořan</b> (vyhlédnuv). Už se to valí. Jasnosti, račte se usadit. Není vyhnutí.</p>

  <p><b>Kněžna.</b> Uvidíte, že je. (Usedne do křesla pod nebesy).&nbsp;</p>

  <p><b>Dvořan</b> (postaví se jí po bok níže křesla).</p>
</body>
</html>
