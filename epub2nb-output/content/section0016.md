---
contentType: drama
---

<section>

### Výstup 13.

Klásková, hned za ní mlynář, Braha, předešlí.

**Klásková** (stane nepozorovaně ve dveřích mlýnice).

**Klásek.** To když já řeknu: mámo, teče voda nahoru, ona přisvědčí: teče, táto, teče. To je u nás táto, mámo pořád, to kdybych já řek' —

**Klásková** (hněvivě vyrazí). Co — co — Co kdybys řek', ty votipero —

**Klásek** (schová rychle klarinet pod kabát).

**Klásková.** Tak co bys řek', tak řekni, řekni ty, kocoure roztoulaný, jen řekni, kdes byl, kdes brousil, obcházel. A co tu chceš, tady, co, co —

**Klásek.** Ale Kačenko, vždyť já byl u spomocníka, u Zajíčka a pak na zámku.

**Klásková.** U Zemánkové, viď, viď.

**Klásek.** Na zámku, manželko, můj klenote, nikde jinde. Ze školy rovnou tam a zase rovnou do školy a ze školy rovnou sem: na pravo, na levo ani krok, na pravo, na levo ani oka mžiknutí.

**Klásková.** A sem, proč sem —

**Klásek.** Za spomocníkem a taky — taky pro to mletí.

**Klásková.** To bude až doma.

**Mlynář.** Ale, Klásková, to spíš člověk skrotí hastrmana nežli vás. (K babičce.) Byl tu před chvílí, kolo zarazil, obcházel —

**Hanička.** Zas!

**Babička.** Viděli jste ho?

**Braha** Já a dobře —

</section>
