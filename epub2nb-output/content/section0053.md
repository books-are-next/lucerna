---
contentType: drama
---

<section>

### Výstup 17.

Braha, pak Hanička, pak babička; předešlí.

</section>

<section>

**Braha** (vyjde kvapně ze mlýna). Pane otče, Hanička nechce zůstat u babičky. 

**Hlas babiččin** (ze mlýna). Haničko! Haničko! 

**Mlynář** (k Brahovi). Řekněte Haničce, že — 

**Hanička** (vyrazí, ale stane u dveří). Libore, nechoď! 

**Mlynář.** Musím, Haničko. 

**Hanička.** Já půjdu za tebe. 

**Kněžna.** Aj, máš o něj strach? 

**Mlynář.** Haničko, chceš-li mne ponížit! 

**Hanička.** Abys sám se neponížil! 

**Babička** (vystoupí, zůstane u dveří). 

**Kněžna** (k mlynáři). Chcete zůstat? 

**Mlynář** (rozhodně). Půjdeme, poroučíte-li. 

**Kněžna** (potěšena). Půjdeme.

**Mlynář.** Haničko, babičko, dobrou noc! (K Brahovi.) Hlídejte dobře!

**Hanička** (varovně připomínajíc). Libore, pamatuj! (Hledí za odcházejícími.)

**Babička.** Nešťastná lucerna! Pojď Haničko. (Odejde.)

**Hanička** (odejde za babičkou do mlýna).

**Kněžna** (na lávce se zastaví). Nechcete se vrátit? 

**Mlynář** (jenž nese před ní lucernu). Už se bojíte, Jasnosti?

**Kněžna.** Jděme!

**Mlynář** (zachází za lávkou k lesu). 

**Kněžna** (za ním).

</section>
