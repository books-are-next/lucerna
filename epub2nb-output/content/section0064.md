---
contentType: drama
---

<section>

### Výstup 9.

Míchal, pak Klásková.

**Míchal** (vykročí zpod lípy). Ti už nepřijdou. A teď, měsíčku, sviť, sviť, a ty, mé sluníčko, přijď! (Vyhlíží na pravo.) Ah, už jde! (Ustoupí pod lípu do stínu.)

**Klásková** (vyjde z prava, zastaví se, rozhlíží se, spatří Míchala. Zeptá se bez bázně, z ostrá). Kdo je to pod lípou?

**Míchal.** Já.

**Klásková.** Mně se zdá, že huhňá. (Z ostrá.) Který pak vy jste?

**Míchal** (mlčí).

**Klásková** (ostřeji). No tak, co nemluvíte? Jste-li co kalyho, pojďte na světlo.

**Míchal** (zhasí lucernu a vystoupí). Já jsem tkalounkář.

**Klásková** (měří si ho). Vy?

**Míchal.** Jdu z Kozlova z jarmarku a zabloudil jsem.

**Klásková.** Co pak tam byl dnes jarmark? A kde máte zboží?

**Míchal** (ukáže na pentle). Tady, to mně ostalo, ostatek jsem prodal.

**Klásková** (špičatě). To věřím, že tyhle pentle nechtěli. (Ironicky.) Tak byl dobrý jarmark. To ševci jistě taky všecko odbyli a hrnčíři —

**Míchal.** Jak to myslíte, proč —

**Klásková** (z ostra na něj hledí). Protože tam byl ten, co mu voda kape ze šosu. A jak ten přijde o jarmarku mezi ševce, jde jim zboží jako na pochmátku. (Důrazně.) To přec víte —

**Míchal** (nejistě). No vím — A co s tím, když —

**Klásková.** Počkejte! Mlčte! A od hrnčířů sám mnoho koupí, hrníčky, aby moh' přiklopovat, víte (doráží) dušičky. To přec taky víte?

**Míchal** (mrzutě). Dejte pokoj — já — (Chce k mokřině.)

**Klásková** (mu zastoupí cestu). Počkat, až domluvím; náš to taky dělá, víte, náš — hastrman —

**Míchal.** Co náš — a co já (chce jít v pravo k mokřině).

**Klásková** (ho nepustí). Tam nechoďte, tam je mokřina. A ten náš, však ho snad znáte, on lohovský hastrman, co se drží u lohovskýho mlejna —

**Míchal** (chce zamluvit, vyhrkne). Tam se teď dějí věci!

**Klásková.** Co! A jak to víte, když jdete z Kozlova z jarmarku?

**Míchal.** Já to tu výslech; dva ze zámku si povídali, že vrchní šel do mlýna pro Haničku, eh — jako pro sirotka, odvíst to děvče na zámek — hihi —

**Klásková** (zlostně). A tomu se smějete?

**Míchal.** Tomu vrchnímu, že hnízdo bude prázdné. To děvče uteklo za mlynářem, ten veď kněžnu sem (ukáže za sebe) na zámeček, není doma, ale to děvče také ne.

**Klásková** (překvapená ostře na něj hledí). A vy — vy — kalounkáři, snad tu číháte —

**Míchal** (vida, že je prozrazen, chce zase k mokřině). Pusťte mne!

**Klásková.** Ani krok! Nic, stůjte hezky na suchu, nic k mokřině, nic k vodě. — Tak Hanička utekla. 

**Míchal.** A šumaři šli — 

**Klásková** (vpadne). Co! Viděl jste je? 

**Míchal.** Šli do vsi.

**Klásková** (se zarazí, hned se však vzpamatuje). Aha, abych šla odtud za nimi, kalounkáři, viďte; to jste slyšel na jarmarku? Stůjte! Povídám, ani krok ze sucha! Vy chcete k mokřině.

**Míchal** (zlostně). A co mne zdržujete?

**Klásková.** Sem k vodě vás nepustím.

**Míchal.** Že vás —

**Klásková.** Co? Mne? Kdybyste byl kalounkář, to bych se snad bála. Snad, povídám, snad, ale vás, kalounkáře, kterýmu kape voda ze šosu — 

**Míchal** (divoce). Pusť mne, nebo tě — 

**Klásková** (podepře si boky). Pojď, no tak pojď, hastrmane. Ve vodě jseš silák, to já vím. Ve vodě! Ale na suchu tě přepere devět much, neřku-li já, ty vodní kocoure. Ty ve dne mlejnská kola zastavovat, celé noci mlýn obcházet, vzdychat, brečet a poctivým děvčatům nedat pokoje — Teď poslouchej a pravdu mluv!

**Míchal.** Ty jseš saň! Pusť mne!

**Klásková.** Až povíš pravdu pravdivou. Kam šel učitelský a ti muzikanti? Do vsi?

**Míchal.** Ne. Slyšel jsem, že budou hrát kasací té kněžně a šli sem. (Ukáže do lesa.)

**Klásková.** Na zámeček. A Hanička utekla za mlynářem. Ty tu na ni číháš. Ještě tudy nešla?

**Míchal.** Nech mne!

**Klásková.** Mluv, sic —

**Míchal** (vzdorně). Nešla.

**Klásková.** Aha — A o vrchním je to pravda? **Mlynář** o tom neví.

**Míchal.** Jak by věděl. Ved kněžnu na zámeček.

**Klásková.** A mne tam povedeš ty!

**Míchal** (se lekne). Já? (Vztekle.) Ne!

**Klásková.** A hned! Rozsvěť lucernu!  (Hledí mu ostře do očí, zvedne pravici a mluví zaklínacím tónem.) Kdes ty, mamono noční, byl, když sv. Jan Krista pána křtil. Pryč od vody! —

**Míchal** (se za toho zaříkání choulí a ošívá).

**Klásková.** Ještě ne? Chceš, abych na tě vzala lyčák? (Sahá do kapsy, jakoby tam měla provaz.) Spoutám tě, a přivážu k horkým kamnům, zavolám mlynáře a Bránu.

**Míchal** (se lekne a ošívá). Ne, to ne! 

**Klásková.** Tak tedy do lesa. Povedeš mě. A světloI 

**Míchal** (dechne do lucerny. Světlo v ní vzplane). 

**Klásková.** Hybaj, kalounkáři s mokrým šosem! (Chytne ho za šos.)

**Míchal** (šklebě se, zajde do lesa). 

**Klásková** (za ním).

</section>
