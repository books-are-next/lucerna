---
contentType: drama
---

<section>

### Výstup 5.

Dvořan, předešlí, sluha dvořanův.

</section>

<section>

**Dvořan** (vyjde z leva, z lesa) Kde je to děvče ze mlýna!

**Vrchní.** Zmizela nám; byla už pryč, když jsme přišli do mlýna.

**Dvořan.** Tak? Děvče pryč a lípa stojí dosud. Pane vrchní, vy jim nadržujete.

**Vrchní.** Já, pane hrabě? (Ukáže na mlynáře.) Tu je vidět.

**Dvořan** (teprve teď shlédnuv mlynáře). Vy tu! A kde je paní kněžna.

**Mlynář.** Co se ptáte. Však vy dobře víte a o všem. 

**Dvořan.** Vy se sekerou v ruce —

**Mlynář.** Tomu snad rozumíte, a ne-li, srozumíte, hnou-li se, aby ťali do mé lípy.

**Dvořan.** Blázníte! (S úsměškem.) Vy sám a proti vám, spočtěte si, kdo proti vám. Neustoupíte-li po dobrém, nepoddáte-li se —

**Mlynář.** Ne. Jsem sám, ale vydržím, nevydám Haničku, aby byla ponížena; bránit budu své právo proti všem a nevzdám se ho, ne, nikdy, kdybych tu i paď —

**Dvořan** (zlostně). Tedy na něj! 

**Braha** (k pacholkům). Mohli byste cizí poslouchat a na své jít?

**Pacholci** (kteří se chystali, váhají). 

**Dvořan.** Na ně!

</section>
