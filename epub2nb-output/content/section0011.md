---
contentType: drama
---

<section>

### Výstup 8.

Mlynář, předešlí.

</section>

<section>

**Mlynář** (stane nepozorován ve dveřích mlýnice).

**Zajíček.** Ale někdy, když se na mne tak jako s kruchty dívají a nejvíc když mne litují ale opravdu nic při tom necítí leda libost a spokojenost, že jim je lip, když se musím krčit, vykřikne to ve mně, zbouří se opravdu —

**Mlynář** (s úsměvem). Ale ne na hlas; je to tichá bouřka.

**Zajíček** (překvapen). No, no — kdyby přišlo do tuha, no — a také co dělat, jaká pomoc.

**Mlynář** (stane u květin). Tos toho, Haničko, natrhala. (Pohlédne na stěnu : věneček jej mile překvapí). A upletla opravdu (přistoupí k němu) čerstvý věneček. Kde je ten zvadlý?

**Hanička.** Tu je v kvítí, donesu ho na oheň (dává kvítí do klína) a koření babičce na komůrku. Však jsem tam už dávno nebyla. Babička ji hlídá jako poklad.

**Mlynář** (škádlivě). Mateřídoušku taky odneseš?

**Hanička.** Ó, tu jsem již uschovala. (Na odchodu.) Ale nevím, jak mně budeš žehnat, až se dovíš, kam. (Odejde rychle dveřmi na síň.)

</section>
