---
contentType: drama
---

<section>

### Výstup 2.

Komorná, pak Žan, předešlý.

</section>

<section>

**Komorná** (vystoupí rychle, stane však všecka překvapena). Ah!

**Žan** (za ní, nesa dvě židle, které postaví poblíže dveří na pravo). To se divíte, co? Snad už nebudete broukat, že nás kněžna sem poslala.

**Komorná** (zašla k balustrádě, hledí dolů). Ah, voda, jezírko — Ale ta tma pod stromy, až černo.

**Žan** (tajemně). Říkají, že se tam zjevuje —

**Komorná** (vpadne). Zas už začínáte? Zas něco o duchách a lesních mužích, jak jste mně chtěl cestou duši vystrašit.

**Žan.** Já co jen slyšel, a ostatek, pán Bůh s námi a zlý pryč, tady o téhle terrase jsem nic nepovídal. Jistě nic o mrtvém klášterníku. Ne, viďte —

**Komorná** (odskočí od balustrády). Mlčte, nepovídejte, vy mne chcete odtud vyhnat. Pojďte, raději přineseme stůl. (Pojednou.) A opravdu poručila paní kněžna stůl na terrasu, teď v noci?

**Žan.** Až s Terezou dojedete na zámeček, povídala, uchystáte mně stůl na terrase.

**Komorná.** Ale o tom klášterníku jste jí nepovídal.

**Žan.** Nedošlo na to; ale kdyby došlo, byl bych jí řekl, že tadyhle jednou, dávno před lety, jednou v noci, když tu panstvo po honech hrálo v karty, zjevil se mrtvý klášterník, nebožtík bratr tehda panujícího knížete. Ten klášterník měl vlastně být panujícím, ale ošidili ho a dali do kláštera a tam umřel. A najednou —

**Komorná** (rychle ku dveřím). Pojďte raději pro stůl. (Stane u prahu.) Ale to už je dávno, povídáte.

**Žan.** Co —

**Komorná.** No, co ten klášterník —

**Žan.** Co ten mrtvý klášterník se postavil z nenadání za bratra a díval se mu do karet, mrtvý — právě o půlnoci —

**Komorná.** Ten stůl! Ten stůl! (Vejde rychle do dveří.)

**Žan** (za ní).

</section>
