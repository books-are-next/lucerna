---
contentType: prose
---

### Výstup 6.

Klásková, Klásek, Zima, Sejtko, předešlí.

**Klásková** (vyrazivši z lesa). Aha — takhle! Mlynáři nedejte se!

**Vrchní.** Mlčte!

**Klásková.** Nebudu a i pomožu, bude-li potřeba. (K pacholkům.) A vy, snad byste nešli na starou lípu. Nebojíte se?

**Dvořan** (s úsměškem). Čeho! Snad božích znamení! Jděte do mlýna pro tu Sibyllu, aby uviděla zázraky. (Vytasí kord.) Pojďte!

**Vrchní.** Za ním! Nic se nebojte, nic není pravda.

**Mlynář** (sekeru v ruce, pokročí proti nim). Zpátky!

V tom se setmí, koruna však staré lípy náhle zazáří. Světla v ní vzplanou a s výše se ozve vážná hudba, jako hlas dalekých varhan.

**Pacholci** (se dají na útěk v právo). 

**Dvořan, Vrchní** (jako omráčení, ustoupí zmateně v pravo). 

**Klásková, Zima, Sejtko** (padnou na kolena)

**Mlynář** (stojí, jak pokročil, se sekerou v ruce). 

**Zajíček** (u samé lípy stojí v nadšeném vytržení). 

**Braha** (padl pod lipou na kolena).

Lípa se otevře a z ní vystoupí

**Hanička.** Ty jsi se ke mně vrátil! Našels mne! 

**Mlynář.** Zrak se mně zkalil, bloudil jsem. Ale mám tě zas, Haničko, má duše, má sílo!

**Zajíček** (pohnutě). Mateří douško!

Zatím se již s výše ozval zpěv mužských hlasů:

Duch rodu čistý přepevný štít v zápase věkův a síly zdroj. V něm žije otců dílo i sen, dědictví svaté i starý boj.
