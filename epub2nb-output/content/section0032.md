---
contentType: drama
---

### Výstup 10.

Kněžna, vrchní, dvořan.

**Vrchní.** Jasnosti, jsem nešťasten; Kroužilka, ten rychtář —

**Kněžna** (netrpělivě). Co je —

**Vrchní.** Měl jsem řečníka znamenitého, ale ten schválně nepřišel.

**Dvořan.** Schválně?

**Vrchní.** Musím žalovati, že nechtěl.

**Kněžna** (začne pozorněji naslouchat).

**Dvořan.** A vzkázal jste mu?

**Vrchní.** Vzkázal, ano sám jsem u něho byl, osobně —

**Dvořan.** Poddaný a tak zpurný?

**Vrchní.** Zpurný je, ano — Co se týče poddanství — no — má svobodný mlýn a robotu nemá. Ale lucernu.

**Kněžna.** Lucernu? Co je to?

**Vrchní.** Povinnost posvítit vrchnosti lucernou, kdyby šla od jeho mlýna na starý, lesní zámeček.

**Kněžna** (čileji). Ah, to je divné. A na zámeček v lese, u jezírka — Vzpomínám si; polesný v Březovicích o něm vykládal, jaká to samota. A ten mlynář odepřel mne uvítat. Proč?

**Vrchní.** Je hrdý a rabulist. S vrchností se soudí o hranice a starou lípu. V té své hrdosti nedovolil schovance své babičky, aby uvítala Vaši Jasnost vinšem.

**Kněžna.** To děvče —

**Vrchní.** Je snad jeho vyvolená.

**Dvořan.** Sirotek?

**Vrchní.** K službám, sirotek, a proto patří vlastně vrchnosti. A jak zpurně mne odbyl, ten mlynář totiž; tak mladý a tak se odvážil, tak si troufal!

**Kněžna.** Ten mlýn je tu ve vsi pod zámkem.

**Vrchní.** Jasnosti, je kousek za vsí, o samotě.

**Kněžna.** A ten zámeček? Je prý zajímavý polohou i výstavností. Je zařízen ?

**Vrchní.** K službám, Jasnosti, ale tak opuštěn. 

**Dvořan** (překvapen, že kněžna se tak zajímá). 

**Kněžna** (k vrchnímu). Děkuji vám. A lid ať je pohoštěn.

**Vrchní** (se klaní). K službám Jasnosti, ale prosím ještě, jak s tím mlynářem.

**Dvořan.** Musí být potrestán.

**Kněžna.** Jak zaslouží. Avšak rozhodnutí odkládám. Jsem unavena. (Odejde v levo.)
