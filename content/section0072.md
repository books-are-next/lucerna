---
contentType: drama
---

<section>

### Výstup 8.

Klásková, předešlí, pak Žan.

**Klásková** (vystupuje po schodech, ale ještě ne nahoře). Je tu Hanička?

**Mlynář.** Hanička? Jak by tu byla? Co se stalo? 

**Kněžna** (před se). To hrabě něco — 

**Klásková.** Běžela za vámi. 

**Kněžna.** Ah!

**Mlynář** (zaražen). A já tady — 

**Klásková** (vystoupí, zůstane u dveří). A když odběhla přišli pro ni do mlýna. 

**Mlynář** (prudce). Kdo? 

**Klásková.** **Vrchní.**

**Mlynář** (obrátí se po kněžně). Slyšíte? 

**Klásková** (s úsměškem). Ale přišli po všem. Hanička pryč — A tak se otočili, a rovnou na lípu. 

**Kněžna.** Není možná! 

**Mlynář.** Jak to víte?

**Klásková.** Pověděl mi to ten hastrman hastrmanská. Váš hastrman, od vašeho mlejna. Číhal na Haničku na palouku pod starou lipou a tam jsem ho chytla. Chytla, jsem krkavec ženská, krkavec, jak jste mne uctil; ale krkavec užitečný pták. Zobla jsem hastrmana, skrotila a hnala před sebou po suchu, jehličím až sem, a byla bych vám ho i přivedla, ale tu jsem vrazila dole na tři krále, smutné dopilkuby, ztratil se jim čtvrtý, primarius, učitelský. Jen jsem se s nimi omrkla, vodní panáček se mně vyškub', a jak ucítil jezero, hned měl větší sílu, vyškub se a žbluňk do vody —

**Mlynář.** Kde je Hanička?

**Klásková.** To nevím.

**Mlynář.** A co lípa —

**Klásková.** Jak jsem řekla, na tu už šli —

**Mlynář** (ku kněžně). Slyšíte, paní kněžno? Ó hanba, hanba, že jste mohla tomu pomáhat, že jste mne sem zavedla a mne tu zdržela. Proto jste mne lákala do města, proto jste slibovala, aby mohli ukrást Haničku, aby mohli dodupat mé právo, lípu porazit, posmívat se jí a nám —

**Kněžna.** Křivdíte mi, nevěděla jsem o ničem.

**Mlynář.** Teď zapíráte, ale běda vašim pomahačům! (Odkvapí po schodech v pravo.)

**Klásková** (jež stojíc níže ve schodech vše překvapeně pozorovala hledí za mlynářem, pak začne kývat dolů šumařům, ale nesestoupí docela. Tlumeně volá:) Klásku! Zimo! —

**Kněžna** (s povzdechem). To klid tajuplné samoty! Můj sen! Ó srdce lidské, neklid jsi. Mír prchá všude, jak se ozve jen tvůj tep. Ta cesta měla být mu zkouškou, trestem, a já sama jsem trestána. Co si o mně myslí! Do čeho mne ti služební horlivci zavedli! Abych byla v nenávisti. To za ten sen — (Odejde dveřmi na levo.)

**Žan** (vezme lucernu a odejde za ní).

</section>
