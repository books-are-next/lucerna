<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -30px; margin: 0px 0px 0px 30px; text-align: justify;}

  p.sgc-1 {font-style: italic; text-indent: 0px; margin: 0px}

  p.sgc-3 {font-style: italic}
  p.sgc-2 {font-style: italic; text-indent: 0px; margin: 0px 0px 0px 0px}

  p.sgc-5 {font-weight: bold}
  /*]]>*/
  </style>
</head>

<body>
  <h3 id="heading_id_2">Výstup 7.</h3>

  <p class="sgc-3">Kněžna. mlynář.</p>

  <p class="sgc-3">&nbsp;</p>

  <p><b>Kněžna.</b> Mají strach. A není divu. Ta pozdní chvíle, světlo měsíce i černé stíny v samotě tak tajemné — (Tišeji.) To čas i místo tajuplných zjevů i — (vábně k mlynáři) pohádky. Teď byste mohl povídati. (Lákavě.) Vypravujte. (Přistoupí k němu blíž.)</p>

  <p><b>Mlynář</b> (začíná podléhat zmatku). Paní kněžno — co povídat — já — Snad o tom —</p>

  <p><b>Kněžna.</b> Jak jste řekl.</p>

  <p><b>Mlynář.</b> Budu tedy povídat —</p>

  <p>(Krátké duetto lesních rohů zavzní z lesa.)</p>

  <p><b>Kněžna.</b> Ah, ten měkký hlas! Jako pozdrav krásné noci dojemný.</p>

  <p><b>Mlynář.</b> Snad se hledají tam ti —</p>

  <p><b>Kněžna</b> (rychle). Ne, ne, nejmenujte nikoho. Nechci znát ni ruku ani ret, jež tu harmonii probudily. Chci jen naslouchat. Slyšíte — (Zase krátké duetto.) Jak se nese lesů temnou tišinou — Jak v ní v dálce slastně umírá. A ještě ve svém skonu oživuje tichou ozvěnou — (Stojíc zrovna u něho, kloní se k němu.) Slyšíte —</p>

  <p><b>Mlynář</b> (zmaten). Za takových nocí jsem slýchal od starých —</p>

  <p><b>Kněžna.</b> Ach co minulost! Za takových nocí se srdce probouzí —</p>

  <p><b>Mlynář</b> (temněji). Paní — kněž —</p>

  <p><b>Kněžna</b> (vpadne). Dost! Ne titulu. Někdy jen slovíčko je mráz, jenž spálí citu náhlý puk. Neplašte ptáče, kteréž zpívat začalo —</p>

  <p><b>Mlynář</b> (brání se). Jak je možná, že jednáte tak se mnou —</p>

  <p><b>Kněžna</b> (vpadne). Mám k vám důvěru.</p>

  <p><b>Mlynář.</b> Jsem proti vám —</p>

  <p><b>Kněžna.</b> O ne, už ne! A nesmíte být! Se mnou půjdete.</p>

  <p><b>Mlynář.</b> Kam? (Jak překvapen sebou hnul, zavadil loktem o lucernu.) Ah, lucerna, ta —</p>

  <p><b>Kněžna.</b> Co na ní, ta vám už nebude překážet. Pojedete se mnou do města, do paláce —</p>

  <p><b>Mlynář.</b> Do města — já! Do paláce —</p>

  <p><b>Kněžna.</b> Vás je tu škoda, jste k něčemu jinému, chci vás tam mít — Bude vám líp, tam jiný svět —</p>

  <p><b>Mlynář.</b> A tu všeho nechat, opustit svůj lán, své (lekne se toho pomyšlení; náhle). Paní kněžno, propusťte mne!</p>

  <p><b>Kněžna</b> (tiše, lichotně). Bojíte se?</p>

  <p><b>Mlynář.</b> Bojím, vás se bojím.</p>

  <p><b>Kněžna</b> (mírně). Za to, že vás chci vytrhnout z té nížiny, abyste žil jiný, lepší život? Budete povznesen úřadem —</p>

  <p><b>Mlynář.</b> To budu sloužit ještě víc nežli tu tou lucernou —</p>

  <p><b>Kněžna.</b> Od té osvobodím mlýn, půjdete-li —&nbsp;</p>

  <p><b>Mlynář.</b> A starou lípu nechat na zkázu —&nbsp;</p>

  <p><b>Kněžna.</b> Co starý strom vám přežitý —&nbsp;</p>

  <p><b>Mlynář.</b> A Hanička! —</p>

  <p><b>Kněžna.</b> Takové děvče prostinké by vás mohlo zadržet, pro ně byste se mohl zříci povznesení, moci, pro ně byste mohl zmařiti svou skvělou budoucnost?</p>

  <p><b>Mlynář.</b> Netoužím po moci —</p>

  <p><b>Kněžna.</b> Ale budete-li ji mít, prospějete svým —</p>

  <p><b>Mlynář</b> (oslněn). Svým prospěti! Těm ubohým, kteří vzdychají po právu — Ale jak bych mohl, jak by bylo možná —</p>

  <p><b>Kněžna.</b> Nevěříte mně?</p>

  <p><b>Mlynář.</b> Teď věřím, ale dřív bych musil — doma —&nbsp;</p>

  <p><b>Kněžna.</b> Ne; váhat nesmíte, hned se rozhodněte (lákavě). Půjdete, že půjdete —</p>

  <p><b>Mlynář</b> (poddávaje se). Paní kněžno —</p>

  <p>&nbsp;</p>

  <p class="sgc-2">V pravo pod schody náhle hlas Kláskové.</p>

  <p class="sgc-2">&nbsp;</p>

  <p><b>Klásková.</b> I ty obludo! Chyťte ho!</p>

  <p>&nbsp;</p>

  <p class="sgc-2">Směs hlasů Sejtkova, Zimová, Kláskova, pak žblunknutí vody a zařehtání.</p>

  <p class="sgc-2">&nbsp;</p>

  <p><b>Ivan</b> (kmitne se po horním schodu, nahlédne přes balustrádu).</p>

  <p><b>Klásková.</b> Mlynáři! Mlynáři! Jste tu?</p>

  <p><b>Mlynář</b> (obraceje se po hlase). &nbsp; Jsem. Co se děje?</p>

  <p><b>Klásková.</b> Nesu vám novinu.</p>

  <p><b>Mlynář</b> (zamává lucernou). Tu, tu jsem — (Pak lucernu náhle postaví na balustrádu, sestoupí na schod.) Co se stalo?</p>
</body>
</html>
