---
contentType: prose
---

### Výstup 18.

Braha, Klásková.

**Braha** (hledě za nimi). To svět neviděl — Panské churoty ze mhy upletené —

**Klásková** (z leva chvatně). Není tu, že tu není — 

**Braha.** Kdo —

**Klásková.** Můj muž — Že tu není? 

**Braha.** Ale byl tu. Přivez' obilí — 

**Klásková.** To všecko zas jen na štrych, aby se dostal z domu.

**Braha.** Povídali, že odešli s učitelským, on a Zima.

**Klásková.** A Sejtko — aha — 

**Braha.** Hrát kasací.

**Klásková.** Ale komu, komu! A ostatek, budou-li hrát, není-li to všecko na štrych. Nevěřím, žádnému nevěřím, jenom kartám, ty kladou (vytáhne karty, sedne na trakař) dobře — Tuhle vidíte — Červené eso — do cesty mu žaludský shorek, a tu zelená — aha — pěkná kasací — To je ženská (shrábne karty a vyskočí), zase ženská a žádná kasací. Kam šli —

**Braha.** Povídali, že šli (ukáže za lávku k lesu) k lesu, jako na zámeček. Náš mlynář tam taky šel, musil. Vede kněžnu, svítí jí lucernou.

**Klásková.** Tak? A to by — (náhle se rozhodne) To se přesvědčíme Já jich dohoním, já je dostanu. (Za řeči dojde na lávku.) To pak bude kasací! (Kvapně zajde v pravo k lesu.)
