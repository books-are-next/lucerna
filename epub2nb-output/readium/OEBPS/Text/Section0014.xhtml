<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -30px; margin: 0px 0px 0px 30px; text-align: justify;}

  p.sgc-1 {font-style: italic; text-indent: 0px; margin: 0px}

  p.sgc-3 {font-style: italic}
  p.sgc-2 {font-style: italic; text-indent: 0px; margin: 5px 0px 5px 0px}

  p.sgc-5 {font-weight: bold}
  /*]]>*/
  </style>
</head>

<body>
  <h3 id="heading_id_2">Výstup 11.</h3>

  <p class="sgc-3">Hanička, pak bába.</p>

  <p class="sgc-3">&nbsp;</p>

  <p><b>Hanička</b> (skrývajíc za zády starou lucernu, dřevěnou, dost velkou, stane ve dveřích ze síně, rozhlédne se, pak rychle vstoupí a postaví lucernu na stůl, prohlíží si ji. otevře dvířka, zavře, pojednou naslouchá, rychle postaví lucernu na lavičku ke kamnům, postaví se před ni, obrácená ku dveřím ze síně, odkudž vejde.)</p>

  <p><b>Babička.</b> Sama? A bez koření a bez kvítí? (Pohlédne na stěnu.) Áh, věneček.</p>

  <p><b>Hanička.</b> Koření je už na půdě na komůrce. Zanesla jsem je tam, dvéře byly otevřeny.</p>

  <p><b>Babička.</b> Proč nečekalas? Kdož ví, jak jsi to uložila. &nbsp;</p>

  <p><b>Hanička.</b> Ó dobře, můžete se podívat.</p>

  <p><b>Babička.</b> Teď už tam je šero.</p>

  <p><b>Hanička.</b> S lucernou tam nechcete?</p>

  <p><b>Babička.</b> Kdož by teď chodil s lucernou. &nbsp; &nbsp; &nbsp;&nbsp;</p>

  <p><b>Hanička.</b>. Já hned. Mám ráda lucernu.</p>

  <p><b>Babička.</b> Její světlo; to obveselí. Je smutná tma, je smutná noc, všemu dějů mátě. Ta má svou moc a svý právo.</p>

  <p><b>Hanička</b> (tišeji). Je královna duchů a ti jsou její služebníci.</p>

  <p><b>Babička.</b> Královna duchů a nikomu dobrá. Proto světlo obveselí, zvláště když člověk bloudí širým polem o podzimním večeru a když najednou proskočí tmou světylko, v lucerně na lišni, když vůz zahrkotá opuštěnou silnicí.</p>

  <p><b>Hanička.</b> A ještě veselejší je v zimě, když všecko zaváto, večer, když děvčata pospíchají na přástvu a na cestu si lucernami svítí, když pruhy světla se kmi tají po sněhu a po stromech a dlouhé stíny kolem poskakují a se honí, když všude smích —</p>

  <p><b>Babička.</b> Však smutné je to světylko, když je nesou před knězem cestou k nemocnému, když smrt už čeká —</p>

  <p>&nbsp;</p>

  <p class="sgc-2">Pomlka.</p>

  <p class="sgc-2">&nbsp;</p>

  <p><b>Hanička</b> (pojednou). A já, babičko, mám ráda lucernu i ve dne, bez světla.</p>

  <p><b>Babička.</b> Hele, a proč ?</p>

  <p><b>Hanička.</b> Ó co jsem v lucerně všecko vídala, když stála přede mnou a její sklo, její stěny se leskly! To byl skleněný pokojíček, můj skleněný zámek. A v něm byla malá, krásná princezna a krásný princ, ty jsem viděla, a jeho dvořané tam byli, páni a paničky ve vyšívaných šatech, všecko se na nich třpytilo zlatem a drahými kameny, všecko jen svítilo v tom skleněném paláci. (Ustupuje &nbsp; pozpátku ke kamnům.) A dnes jsem v něm byla zas. Stál v háji, v samém kvítí. Kolem něho houšť černobýlu, zlatá divizna a modrý jedhoj, plícník, pivoňka a divné koření. Všecko kolem vonělo rmenem, mateří douškou a skleněný zámeček stál v tom sám a sám, opuštěný zaprášený —</p>

  <p><b>Babička</b> (hledí na ni tázavě). Skleněný zámeček?</p>

  <p><b>Hanička.</b> Na půdě, na komůrce, babičko, tuhle, (vezme lucernu, jde s ní k babičce). Tu je. (Zdvihne ji proti oknu, v němž hoří červánky.) Hle, rozsvítili, vidíte, princ přišel za princeznou —</p>

  <p><b>Babička.</b> Dítě, cos to udělala?</p>

  <p><b>Hanička.</b> (divíc se). Co —</p>

  <p><b>Babička.</b> To je ta lucerna. — Viděl ji Libor, ví o tom? Viděl tě?</p>

  <p><b>Hanička.</b> Neví nic, neviděl mne. Což by ji nerad viděl? Ah, proto stála schovaná v koření a zahrabaná v kvítí.</p>

  <p><b>Babička.</b> Aby mu ani na oči nepřišla. Nemělas jí snášet.</p>

  <p><b>Hanička.</b> Proč? Co by ta lucerna —&nbsp;</p>

  <p><b>Babička.</b> Jen trochu skla a dříví a přece je těžkým břemenem na našem starém mlýnu. Ve vsi a všude a po panství vzdychají v poddanství a všechny tlačí hrozná můra, robota. Jen náš mlýn byl a je od nepaměti svobodný. Ale za Liborova děda, kdož ví jak, ale jistě neprávem, mu té svobody vrchnost přece uštípla. Děd i nebožtík můj muž nadarmo se bránili, aby se sprostili toho břemena.</p>

  <p><b>Hanička.</b> Jakého břemena?</p>

  <p><b>Babička.</b> Takovouhle povinnost nám ukovali: Když vrchnosti tohoto panství se zalíbí, když si usmyslí, že půjde tady od mlýna do starého lesa za vodou na zámeček u jezírka, ať o honu, neb v kterýkoliv čas, ba v pravé poledne, ať o samé půlnoci, pokaždé jí musí odtud ze mlýna posvítit.</p>

  <p><b>Hanička.</b> Kdo — A touhle lucernou?</p>

  <p><b>Babička.</b> Touhle lucernou a sám hospodář. Tu musí nést před pány, ač je na svém lánu jako zeman, a musí jít třeba s robotníky ze vsi. Svítit musí pánům až za živý mezník, za starou lípu, v palouku u lesa, tam, co někdy za dávných časů kostel stával.</p>

  <p><b>Hanička</b> (zahledí se na lucernu). Ah, ta lucerna ošklivá — (pojednou). A babičko, pod tou starou lipou je prý poklad.</p>

  <p><b>Babička.</b>&nbsp;Vzácný poklad, drahá koruna. (Zasmuší se.) Pro ni snad se pánům teď i staré lípy zachtělo. Dědovi brali svobodu, vnukovi chtějí vzít majetek i právo —</p>

  <p><b>Hanička</b> (s důvěrou). Libor se nedá.</p>
</body>
</html>
