---
contentType: drama
---

<section>

### Výstup 3.

Mlynář, kněžna.

**Mlynář** (z prava). Tady pozor, paní kněžno, tady je mokřina (svítí lucernou na půdu, když byl sám přešel), a tu jsou kameny.

**Kněžna** (hledí na mokřinu). Ah, jak mokro! A mé střevíce a šaty! Jinudy není možná?

**Mlynář.** Jen tudy.

**Kněžna.** Ale jak! (Náhle žertem.) Snad abyste mne přenesl.

**Mlynář** (překvapen). Vás, paní kněžno? Já? 

**Kněžna.** Bojíte se? Což kdyby to chtěla ta dívka ve mlýně —

**Mlynář** (upřímně). Ta by to nechtěla. 

**Kněžna** (dotčena). Ah — A co by dělala — 

**Mlynář.** Přešla by.

**Kněžna** (náhle se podkasá). Takhle. (Jde svižně přes kameny, pak doskočí).

**Mlynář** (překvapen). Ah, Jasnosti!

**Kněžna.** Přešla by líp?

**Mlynář** (upřímně). To ne.

**Kněžna.** Nemáte o ni strach?

**Mlynář.** Nemám.

**Kněžna.** Ale ona o vás.

**Mlynář.** Nemusí; proč by měla?

**Kněžna** (ironicky). Myslíte? (Náhle.) Tak kudy teď.

**Mlynář** (ukáže do lesa). Tudy.

**Kněžna** (bezděky se zarazí). Ah, tam je černo, tma! (Okamžik váhá, pak náhle.) Máte s sebou zbraň?

**Mlynář.** Bojíte se mne, paní kněžno?

**Kněžna.** Odevzdala jsem se do vaší moci.

**Mlynář.** Jste tu bezpečnější nežli u svých dvořanů.

**Kněžna.** Věřím vám. (Pokročí.) To je snad ta lípa?

**Mlynář.** Naše stará lípa, je.

**Kněžna.** Krásný strom, a jaká vůně! Až opojuje. A krásné místečko. Jak ticho! (Hledí na lípu.) I lípa mlčí.

**Mlynář.** Kdyby mohla vypravovat —

**Kněžna.** Ale vám přec vypravuje.

**Mlynář.** Každému, kdo rozumí. Ale tajně vypravuje. 

**Kněžna.** Proč tajně?

**Mlynář.** Nahlas nesmí. Připomíná veliké křivdy. 

**Kněžna.** Křivdy?

**Mlynář.** Vám o nich nepověděli, paní kněžno.

**Kněžna.** Vždyť lid je spokojen.

**Mlynář.** Je přestrašen a proto mlčí.

**Kněžna.** Ale vy se nedáte. Však nač ty starosti? Jsem unavena. (Sedne pod lípu.) Ah, krásně se tu odpočívá. (K mlynáři.) Jen chvilečku. A pojďte blíž.

**Mlynář** (postoupí).

**Kněžna.** Postavte tu lucernu. Co tady její plamínek —

**Mlynář** (postaví lucernu před ni).

**Kněžna.** Jak je všecko prokouzleno světlem měsíce, jak všecko zjasněno i proměněno a srdci blíž, i sněžný květ i stromů dřímající koruny, jak sladce omamuje vlažné noci dech, plný vůně. (Hledí kolem, upře oči na mlynáře, pak pojednou mírně.) Dejte tu lucernu dál, stranou —

**Mlynář** (tak učiní).

**Kněžna.** Ó teď věřím, že za takové noci je rozuměti staré lípy ševelu. (Hledí před se, pak na mlynáře položertem, polovážně.) Tady by se krásně poslouchalo. Povídejte, co tu slýchat. Povídejte, a — (váhá okamžik) sedněte.

**Mlynář.** Já? Smí to být?

**Kněžna.** Tak se pohádky vypravují a poslouchají.

**Mlynář** (sedne). Byla by to trudná pohádka.

**Kněžna.** O čem?

**Mlynář.** O ztracené koruně.

**Kněžna.** O ztracené? Kdo ji ztratil?

**Mlynář.** Smutné království.

Přes měsíc letí mračno, pod lipou se sešeří.

**Kněžna** (tlumeně vykřikne a přisedne blíž). Tak náhle tma —

**Mlynář.** Paní kněžno, já — já — posvítím. 

**Kněžna.** Proč? 

**Mlynář.** Já myslil —

**Kněžna** (vesele). Že se bojím. Ne, nechte světla, bodá do očí. A raději je dejte dál — 

**Mlynář** (tak činí).

**Kněžna.** Ještě dál, za strom, a (zastřeným hlasem) povídejte.

V tom vysvitne jasně měsíc.

**Kněžna** (sklamaně). Ah — 

**Mlynář** (překvapen). Ale! 

**Kněžna.** Co je?

**Mlynář.** Našel jsem tu složený arch. 

**Kněžna.** Co to je?

**Mlynář** (dívá se do papíru). Žádost, pokorná supplika.

**Kněžna.** Tu je divný lid. Jen se pořád klaní a prosí, všude prosí.

**Mlynář** (trpce). A zač prosí! Za to, co mu patří.

**Kněžna** (chladně). Co tato žádost, jak se sem dostala?

**Mlynář.** To nevím, ale je to žádost učitelského mládence Zajíčka z naší vsi. Prosí —

**Kněžna.** Nemám chuti zde vyslýchat žádosti. 

**Mlynář.** Mám tu poníženou prosbu zase zahodit? 

**Kněžna.** Ne, vezměte ji, odevzdáte mně ji — 

**Mlynář.** U zámečku. 

**Kněžna.** A ne na zámečku? 

**Mlynář.** Mám svítit až k zámečku.

**Kněžna.** Dál, do zámečku byste mně už neposvítil, tam byste mne už nedovedl?

**Mlynář.** Když byste neporoučela —

**Kněžna.** Ah, vaše právo! Ale kdybych si jen přála, kdybych žádala —

**Mlynář** (ochotně). Ano, paní kněžno.

**Kněžna.** To je rytířské, zvláště když pospícháte.

**Mlynář.** Já bych nepospíchal, je krásně — ale doma —

**Kněžna.** Ah, přece máte strach.

**Mlynář** (jako popíchnut). Nemám. Zůstanu, jak si přejete.

**Kněžna.** To ráda slyším. A netřeba pospíchat. Je tak krásně. (Slastně se přichoulí.) Tak povídejte.

V tom v pravo v pozadí ozve se na lesní roh krátký signál.

**Kněžna.** Co to je?

Hned na to v pravo, v popředí a blíž opakuje klarinet týž signál.

**Mlynář.** To se snad šumaři ze vsi svolávají a chystají kasací.

**Kněžna.** Ó bože, kasací! I tu! I teď! Pryč, pryč! Pojďte!

**Mlynář.** Na zámeček nebo zpátky? 

**Kněžna.** Zpátky? A proč? Kam byste chtěl? 

**Mlynář.** Mám vás, paní kněžno, dovést a dovedu — 

**Kněžna.** Kam, řekněte to. 

**Mlynář.** Na zámeček.

**Kněžna.** Tak! Již pojďme, ať ujdeme té kasací. 

**Mlynář** (vezme lucernu, zajde do lesa). 

**Kněžna** (za ním).

</section>
