---
contentType: drama
---

### Výstup 7.

Kněžna. mlynář.

**Kněžna.** Mají strach. A není divu. Ta pozdní chvíle, světlo měsíce i černé stíny v samotě tak tajemné — (Tišeji.) To čas i místo tajuplných zjevů i — (vábně k mlynáři) pohádky. Teď byste mohl povídati. (Lákavě.) Vypravujte. (Přistoupí k němu blíž.)

**Mlynář** (začíná podléhat zmatku). Paní kněžno — co povídat — já — Snad o tom —

**Kněžna.** Jak jste řekl.

**Mlynář.** Budu tedy povídat —

(Krátké duetto lesních rohů zavzní z lesa.)

**Kněžna.** Ah, ten měkký hlas! Jako pozdrav krásné noci dojemný.

**Mlynář.** Snad se hledají tam ti —

**Kněžna** (rychle). Ne, ne, nejmenujte nikoho. Nechci znát ni ruku ani ret, jež tu harmonii probudily. Chci jen naslouchat. Slyšíte — (Zase krátké duetto.) Jak se nese lesů temnou tišinou — Jak v ní v dálce slastně umírá. A ještě ve svém skonu oživuje tichou ozvěnou — (Stojíc zrovna u něho, kloní se k němu.) Slyšíte —

**Mlynář** (zmaten). Za takových nocí jsem slýchal od starých —

**Kněžna.** Ach co minulost! Za takových nocí se srdce probouzí —

**Mlynář** (temněji). Paní — kněž —

**Kněžna** (vpadne). Dost! Ne titulu. Někdy jen slovíčko je mráz, jenž spálí citu náhlý puk. Neplašte ptáče, kteréž zpívat začalo —

**Mlynář** (brání se). Jak je možná, že jednáte tak se mnou —

**Kněžna** (vpadne). Mám k vám důvěru.

**Mlynář.** Jsem proti vám —

**Kněžna.** O ne, už ne! A nesmíte být! Se mnou půjdete.

**Mlynář.** Kam? (Jak překvapen sebou hnul, zavadil loktem o lucernu.) Ah, lucerna, ta —

**Kněžna.** Co na ní, ta vám už nebude překážet. Pojedete se mnou do města, do paláce —

**Mlynář.** Do města — já! Do paláce —

**Kněžna.** Vás je tu škoda, jste k něčemu jinému, chci vás tam mít — Bude vám líp, tam jiný svět —

**Mlynář.** A tu všeho nechat, opustit svůj lán, své (lekne se toho pomyšlení; náhle). Paní kněžno, propusťte mne!

**Kněžna** (tiše, lichotně). Bojíte se?

**Mlynář.** Bojím, vás se bojím.

**Kněžna** (mírně). Za to, že vás chci vytrhnout z té nížiny, abyste žil jiný, lepší život? Budete povznesen úřadem —

**Mlynář.** To budu sloužit ještě víc nežli tu tou lucernou —

**Kněžna.** Od té osvobodím mlýn, půjdete-li — 

**Mlynář.** A starou lípu nechat na zkázu — 

**Kněžna.** Co starý strom vám přežitý — 

**Mlynář.** A Hanička! —

**Kněžna.** Takové děvče prostinké by vás mohlo zadržet, pro ně byste se mohl zříci povznesení, moci, pro ně byste mohl zmařiti svou skvělou budoucnost?

**Mlynář.** Netoužím po moci —

**Kněžna.** Ale budete-li ji mít, prospějete svým —

**Mlynář** (oslněn). Svým prospěti! Těm ubohým, kteří vzdychají po právu — Ale jak bych mohl, jak by bylo možná —

**Kněžna.** Nevěříte mně?

**Mlynář.** Teď věřím, ale dřív bych musil — doma — 

**Kněžna.** Ne; váhat nesmíte, hned se rozhodněte (lákavě). Půjdete, že půjdete —

**Mlynář** (poddávaje se). Paní kněžno —

V pravo pod schody náhle hlas Kláskové.

**Klásková.** I ty obludo! Chyťte ho!

Směs hlasů Sejtkova, Zimová, Kláskova, pak žblunknutí vody a zařehtání.

**Ivan** (kmitne se po horním schodu, nahlédne přes balustrádu).

**Klásková.** Mlynáři! Mlynáři! Jste tu?

**Mlynář** (obraceje se po hlase).   Jsem. Co se děje?

**Klásková.** Nesu vám novinu.

**Mlynář** (zamává lucernou). Tu, tu jsem — (Pak lucernu náhle postaví na balustrádu, sestoupí na schod.) Co se stalo?
