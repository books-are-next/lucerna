<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -30px; margin: 0px 0px 0px 30px; text-align: justify;}

  p.sgc-1 {font-style: italic; text-indent: 0px; margin: 0px}

  p.sgc-3 {font-style: italic}
  p.sgc-2 {font-style: italic; text-indent: 0px; margin: 0px 0px 0px 0px}

  p.sgc-5 {font-weight: bold}
  /*]]>*/
  </style>
</head>

<body>
  <h3 id="heading_id_2">Výstup 3.</h3>

  <p class="sgc-3">Mlynář, kněžna.</p>

  <p>&nbsp;</p>

  <p><b>Mlynář</b> (z prava). Tady pozor, paní kněžno, tady je mokřina (svítí lucernou na půdu, když byl sám přešel), a tu jsou kameny.</p>

  <p><b>Kněžna</b> (hledí na mokřinu). Ah, jak mokro! A mé střevíce a šaty! Jinudy není možná?</p>

  <p><b>Mlynář.</b> Jen tudy.</p>

  <p><b>Kněžna.</b> Ale jak! (Náhle žertem.) Snad abyste mne přenesl.</p>

  <p><b>Mlynář</b> (překvapen). Vás, paní kněžno? Já?&nbsp;</p>

  <p><b>Kněžna.</b> Bojíte se? Což kdyby to chtěla ta dívka ve mlýně —</p>

  <p><b>Mlynář</b> (upřímně). Ta by to nechtěla.&nbsp;</p>

  <p><b>Kněžna</b> (dotčena). Ah — A co by dělala —&nbsp;</p>

  <p><b>Mlynář.</b> Přešla by.</p>

  <p><b>Kněžna</b> (náhle se podkasá). Takhle. (Jde svižně přes kameny, pak doskočí).</p>

  <p><b>Mlynář</b> (překvapen). Ah, Jasnosti!</p>

  <p><b>Kněžna.</b> Přešla by líp?</p>

  <p><b>Mlynář</b> (upřímně). To ne.</p>

  <p><b>Kněžna.</b> Nemáte o ni strach?</p>

  <p><b>Mlynář.</b> Nemám.</p>

  <p><b>Kněžna.</b> Ale ona o vás.</p>

  <p><b>Mlynář.</b> Nemusí; proč by měla?</p>

  <p><b>Kněžna</b> (ironicky). Myslíte? (Náhle.) Tak kudy teď.</p>

  <p><b>Mlynář</b> (ukáže do lesa). Tudy.</p>

  <p><b>Kněžna</b> (bezděky se zarazí). Ah, tam je černo, tma! (Okamžik váhá, pak náhle.) Máte s sebou zbraň?</p>

  <p><b>Mlynář.</b> Bojíte se mne, paní kněžno?</p>

  <p><b>Kněžna.</b> Odevzdala jsem se do vaší moci.</p>

  <p><b>Mlynář.</b> Jste tu bezpečnější nežli u svých dvořanů.</p>

  <p><b>Kněžna.</b> Věřím vám. (Pokročí.) To je snad ta lípa?</p>

  <p><b>Mlynář.</b> Naše stará lípa, je.</p>

  <p><b>Kněžna.</b> Krásný strom, a jaká vůně! Až opojuje. A krásné místečko. Jak ticho! (Hledí na lípu.) I lípa mlčí.</p>

  <p><b>Mlynář.</b> Kdyby mohla vypravovat —</p>

  <p><b>Kněžna.</b> Ale vám přec vypravuje.</p>

  <p><b>Mlynář.</b> Každému, kdo rozumí. Ale tajně vypravuje.&nbsp;</p>

  <p><b>Kněžna.</b> Proč tajně?</p>

  <p><b>Mlynář.</b> Nahlas nesmí. Připomíná veliké křivdy.&nbsp;</p>

  <p><b>Kněžna.</b> Křivdy?</p>

  <p><b>Mlynář.</b> Vám o nich nepověděli, paní kněžno.</p>

  <p><b>Kněžna.</b> Vždyť lid je spokojen.</p>

  <p><b>Mlynář.</b> Je přestrašen a proto mlčí.</p>

  <p><b>Kněžna.</b> Ale vy se nedáte. Však nač ty starosti? Jsem unavena. (Sedne pod lípu.) Ah, krásně se tu odpočívá. (K mlynáři.) Jen chvilečku. A pojďte blíž.</p>

  <p><b>Mlynář</b> (postoupí).</p>

  <p><b>Kněžna.</b> Postavte tu lucernu. Co tady její plamínek —</p>

  <p><b>Mlynář</b> (postaví lucernu před ni).</p>

  <p><b>Kněžna.</b> Jak je všecko prokouzleno světlem měsíce, jak všecko zjasněno i proměněno a srdci blíž, i sněžný květ i stromů dřímající koruny, jak sladce omamuje vlažné noci dech, plný vůně. (Hledí kolem, upře oči na mlynáře, pak pojednou mírně.) Dejte tu lucernu dál, stranou —</p>

  <p><b>Mlynář</b> (tak učiní).</p>

  <p><b>Kněžna.</b> Ó teď věřím, že za takové noci je rozuměti staré lípy ševelu. (Hledí před se, pak na mlynáře položertem, polovážně.) Tady by se krásně poslouchalo. Povídejte, co tu slýchat. Povídejte, a — (váhá okamžik) sedněte.</p>

  <p><b>Mlynář.</b> Já? Smí to být?</p>

  <p><b>Kněžna.</b> Tak se pohádky vypravují a poslouchají.</p>

  <p><b>Mlynář</b> (sedne). Byla by to trudná pohádka.</p>

  <p><b>Kněžna.</b> O čem?</p>

  <p><b>Mlynář.</b> O ztracené koruně.</p>

  <p><b>Kněžna.</b> O ztracené? Kdo ji ztratil?</p>

  <p><b>Mlynář.</b> Smutné království.</p>

  <p>&nbsp;</p>

  <p class="sgc-2">Přes měsíc letí mračno, pod lipou se sešeří.</p>

  <p class="sgc-2">&nbsp;</p>

  <p><b>Kněžna</b> (tlumeně vykřikne a přisedne blíž). Tak náhle tma —</p>

  <p><b>Mlynář.</b> Paní kněžno, já — já — posvítím.&nbsp;</p>

  <p><b>Kněžna.</b> Proč?&nbsp;</p>

  <p><b>Mlynář.</b> Já myslil —</p>

  <p><b>Kněžna</b> (vesele). Že se bojím. Ne, nechte světla, bodá do očí. A raději je dejte dál —&nbsp;</p>

  <p><b>Mlynář</b> (tak činí).</p>

  <p><b>Kněžna.</b> Ještě dál, za strom, a (zastřeným hlasem) povídejte.</p>

  <p>&nbsp;</p>

  <p class="sgc-2">V tom vysvitne jasně měsíc.</p>

  <p class="sgc-2">&nbsp;</p>

  <p><b>Kněžna</b> (sklamaně). Ah —&nbsp;</p>

  <p><b>Mlynář</b> (překvapen). Ale!&nbsp;</p>

  <p><b>Kněžna.</b> Co je?</p>

  <p><b>Mlynář.</b> Našel jsem tu složený arch.&nbsp;</p>

  <p><b>Kněžna.</b> Co to je?</p>

  <p><b>Mlynář</b> (dívá se do papíru). Žádost, pokorná supplika.</p>

  <p><b>Kněžna.</b> Tu je divný lid. Jen se pořád klaní a prosí, všude prosí.</p>

  <p><b>Mlynář</b> (trpce). A zač prosí! Za to, co mu patří.</p>

  <p><b>Kněžna</b> (chladně). Co tato žádost, jak se sem dostala?</p>

  <p><b>Mlynář.</b> To nevím, ale je to žádost učitelského mládence Zajíčka z naší vsi. Prosí —</p>

  <p><b>Kněžna.</b> Nemám chuti zde vyslýchat žádosti.&nbsp;</p>

  <p><b>Mlynář.</b> Mám tu poníženou prosbu zase zahodit?&nbsp;</p>

  <p><b>Kněžna.</b> Ne, vezměte ji, odevzdáte mně ji —&nbsp;</p>

  <p><b>Mlynář.</b> U zámečku.&nbsp;</p>

  <p><b>Kněžna.</b> A ne na zámečku?&nbsp;</p>

  <p><b>Mlynář.</b> Mám svítit až k zámečku.</p>

  <p><b>Kněžna.</b> Dál, do zámečku byste mně už neposvítil, tam byste mne už nedovedl?</p>

  <p><b>Mlynář.</b> Když byste neporoučela —</p>

  <p><b>Kněžna.</b> Ah, vaše právo! Ale kdybych si jen přála, kdybych žádala —</p>

  <p><b>Mlynář</b> (ochotně). Ano, paní kněžno.</p>

  <p><b>Kněžna.</b> To je rytířské, zvláště když pospícháte.</p>

  <p><b>Mlynář.</b> Já bych nepospíchal, je krásně — ale doma —</p>

  <p><b>Kněžna.</b> Ah, přece máte strach.</p>

  <p><b>Mlynář</b> (jako popíchnut). Nemám. Zůstanu, jak si přejete.</p>

  <p><b>Kněžna.</b> To ráda slyším. A netřeba pospíchat. Je tak krásně. (Slastně se přichoulí.) Tak povídejte.</p>

  <p>&nbsp;</p>

  <p class="sgc-2">V tom v pravo v pozadí ozve se na lesní roh krátký signál.</p>

  <p class="sgc-2">&nbsp;</p>

  <p><b>Kněžna.</b> Co to je?</p>

  <p>&nbsp;</p>

  <p class="sgc-2">Hned na to v pravo, v popředí a blíž opakuje klarinet týž signál.</p>

  <p class="sgc-2">&nbsp;</p>

  <p><b>Mlynář.</b> To se snad šumaři ze vsi svolávají a chystají kasací.</p>

  <p><b>Kněžna.</b> Ó bože, kasací! I tu! I teď! Pryč, pryč! Pojďte!</p>

  <p><b>Mlynář.</b> Na zámeček nebo zpátky?&nbsp;</p>

  <p><b>Kněžna.</b> Zpátky? A proč? Kam byste chtěl?&nbsp;</p>

  <p><b>Mlynář.</b> Mám vás, paní kněžno, dovést a dovedu —&nbsp;</p>

  <p><b>Kněžna.</b> Kam, řekněte to.&nbsp;</p>

  <p><b>Mlynář.</b> Na zámeček.</p>

  <p><b>Kněžna.</b> Tak! Již pojďme, ať ujdeme té kasací.&nbsp;</p>

  <p><b>Mlynář</b> (vezme lucernu, zajde do lesa).&nbsp;</p>

  <p><b>Kněžna</b> (za ním).</p>
</body>
</html>
