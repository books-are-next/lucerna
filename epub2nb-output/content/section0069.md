---
contentType: drama
---

<section>

### Výstup 5.

Mlynář, kněžna.

**Kněžna** (na schodech v pravo. Ještě ji neviděti). Sem posviťte — tak — ah všecko, jak jsem si myslila — Balustrády, staré schody rozpukané —

**Mlynář** (stane na nejhořejším schodu v pravo, drže hořící lucernu).

**Kněžna** (vystoupí, stane). A tady — (prohlíží si stavbu) ah, divná, zajímavá stavba zapomenutá — A duch je v ní, v celku, v ozdobách — O zašlých věků řeči — (Obrátí se do pozadí.) A tam! (Chvátá k balustrádě, zadívá se mlčky, pak.) Tu zase jiné umění. To báseň, hudba tichá. Jezero, jak by usnulo v měsíční záři — Co tajemného kouzla — (náhle se obrátí). Byl jste tu již někdy?

**Mlynář.** V tuto noční chvíli nikdá.

**Kněžna.** Líbí se vám tu?

**Mlynář** (srdečně). Krásná noc.

**Kněžna.** Jak to řekl! Za takové noci vloudí se v srdce krásný sen. (K mlynáři.) Ta samota!

**Mlynář.** Nebudete se tu, paní kněžno, bát?

**Kněžna.** Bát? (Upře na něj na okamžik zrak zamyšleně, pak se vytrhne). Proč tu lucernu držíte ?

**Mlynář.** Abych nezapomněl —

**Kněžna.** Nač?

**Mlynář** (váhá okamžik). Na svou povinnost. (Postaví lucernu na balustrádu, u níž zůstane.)

**Kněžna.** Vykonal jste víc, nežli svou povinnost. Jsem vám vděčna. Ale odpočiňte si, nežli se vydáte na zpáteční cestu. Nepospícháte, to jste řekl, a vaši doma —

**Mlynář.** O chvilku nebude.

**Kněžna.** A řekněte mně upřímně, mrzí-li vás, že jste musil se mnou jít.

**Mlynář** (kvapně). Ne, paní kněžno. 

**Kněžna.** Ale šel jste nerad. 

**Mlynář.** Já soudil podle vašich služebníků. 

**Kněžna.** Vy jste také jiný, nežli jsem slyšela.

</section>

<section>

Klíč ve dveřích zarachotí.

**Kněžna** (nemile tím překvapena).

</section>
