---
contentType: prose
---

### Výstup 10. 

Braha, předešlí.

**Braha** (ve dveřích mlýnice vzrušen). Pane otče, pane otče, je tu! 

**Mlynář.** Kdo?

**Braha.** Vodní mužíček, hastrman.

**Zajíček,** **Klásková.** Hastrman! 

**Braha.** Spustili jsme a všecko šlo jako když namydlí, vždyť jste viděl, a teď najednou se kolo zastavilo a stojí; a všecko na něm v pořádku, ale hastrman se za ním kmiť, červená čepička, zelený kabát a knoflíky se mu blýskaly jako zlato, já ho viděl, byl to on, vodní churota. Já jsem vám povídal, že se bude mstít za Haničku.

**Klásková.** Co, že taky obchází! Kvůli Haničce? Taky takový kocour?

**Mlynář.** Pojďte.

**Braha.** Vezměte provaz z lýčí.

**Mlynář.** Poženu ho i bez provazu (kvapně do mlýnice).

**Braha** (za ním).

**Klásková** (k Zajíčkovi). Pojďte se podívat. (Kvapně do mlýnice.)

**Zajíček** (jde za ní. u dveří se však zastaví, okamžik čeká. pak odběhne dveřmi na síň).

Jeviště okamžik prázdno.
