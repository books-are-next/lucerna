---
contentType: drama
---

### Výstup 6.

Vrchní, dvořan.

**Dvořan** (vyjde z leva za lávkou). To je ten mlýn ? 

**Vrchní.** K službám. A v něm je ten zpurný mlynář. 

**Dvořan.** Také to děvče sirotek. Máme na ni právo. 

**Vrchní.** Mlynář alespoň nedokáže, že on má na ni právo.

**Dvořan.** Dokáže, nedokáže, ale my mu okážeme. Je nebezpečný, protože dává zlý příklad. (Stane na lávce.) Ale její Jasnosti už o něm nemluvte. Nerada o něm slyší.

**Vrchní** (žasna). Nerada? A já musil po obědech znovu učinit J. Jasnosti o něm nejponíženější přednesení.

**Dvořan** (nemile překvapen). Tak ? A poslouchala ? 

**Vrchní.** O, velmi pozorně.

**Dvořan.** Tak? (vzpamatovav se). Ach ano, pravda. Ale jednati s ním budu já.  Je velmi nebezpečný — (Zamlouvá, ukazuje do zadu k lesu.) Tudy se dojde také k zámečku?

**Vrchní.** Tudy je tam cesta od mlýna.

**Dvořan** (došel přes lávku). Ah, co to! (Stane u pařezu, prohlíží si lorgnonem dřeváky.) Dřeváky, ale jaké! Ty snad nějaká víla nosila. A nejsou bez ozdob. Tu vypálené kolečko, tu květ —

**Vrchní.** Snad jsou toho děvčete ze mlýna.

**Dvořan.** Ah, ah, to by byla nožička. Je-li to děvče tak sličné, jako má malé nožky — (zvedne oba dřeváky, každý ve dvou prstech) no — žičky — no — ži —
