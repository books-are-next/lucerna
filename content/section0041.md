---
contentType: drama
---

<section>

### Výstup 5.

Klásek, předešlí.

**Klásek** (z leva, veze na trakaři pytel obilí). Tu jsem. Ale honem pomozte mně složit, honem. A tuhle, pane učitelský (vytáhne z pod kabátu klarinet), podržte, prosím vás. Sejtko, pojď, pomoz. (Dojede ku dveřím mlýnským.) 

**Sejtko** (mu pomůže pytel odnést do mlýna). 

**Zima** (převrátí trakař a sedne na něj). Jak já to pozoruju, já bych čeť a četu, že Klásek utíká. 

**Hanička.** Kde bude ta kasací? 

**Zajíček.** Haničko, tobě, ale jen tobě to povím. Když nás tak na zámku odbyli, poradil mně zahradník, víš, kmotříček. abych se zeptal starého Žana, a ten mně prve vzkázal, že kněžna, ale pro boha tě prosím, Haničko, aby se nám to nezkazilo, mlč — 

**Hanička.** Ale co ti vzkázal? 

**Zajíček.** Že kněžna mluvila o zámečku (ukáže k lesu), tak my pro jistotu —

**Zima.** Člověka sic kolikrát přeplašili, ale co se tohohle dotejče, (tajemně) já bych čeť a četu (ohlíží se), že chce mít kněžna něco extra, a že takoví vyzahálení lidé pořád něco shánějí, (schytrale) víme —

**Sejtko** (vyjde ze mlýna). Tak už je žito na zanášce. 

**Klásek** (vezme klarinet od Zajíčka). 

**Hanička** (vesele). Co Klásková — 

**Klásek.** Žena? Kačenka? A bože, ta je starostlivá, ta hned, když jsem to žito snášel s půdy, ale bože, táto, ty se strhneš, já bych to, táto, hned vzala za tebe. A já zas, ale bože, mámo, jak bys ty, to ne. A máma zas, tak jen pomalu, táto, ať si neublížíš.

**Zajíček** (jenž netrpělivě naslouchal). No tak — 

**Sejtko** (ku Kláskovi). Že ona se přiběhne podívat —

**Klásek** (trhne sebou). Už jdu.

**Zajíček** (béře Zimu za rukáv). Pojďte, Zimo. S pánem bohem, Haničko, ale prosím tě, víš — (Odejde se Zimou a Kláskem přes lávku v pravo a v pozadí k lesu.)

**Sejtko** (vesele). Tak si přece zahrajeme. (Za ostatními.)

**Hanička.** Jen co si vyhrajete. (Jde na levo.)

**Míchal** (v houštině z hluboka zavzdychá).

**Hanička** (bezděky stane).

**Míchal** (vynoří se z houštiny, zavzdychá pln toužebnosti). Sluníčko!

**Hanička** (vytrhne od pasu větvičku Černobýlu). Nesužuj, vodní panáčku! (Odběhne na levo.)

**Míchal** (zalízá skuhraje). Však má chvíle přijde —

</section>
