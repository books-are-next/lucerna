---
contentType: drama
---

<section>

### Výstup 11.

Hanička, pak bába.

**Hanička** (skrývajíc za zády starou lucernu, dřevěnou, dost velkou, stane ve dveřích ze síně, rozhlédne se, pak rychle vstoupí a postaví lucernu na stůl, prohlíží si ji. otevře dvířka, zavře, pojednou naslouchá, rychle postaví lucernu na lavičku ke kamnům, postaví se před ni, obrácená ku dveřím ze síně, odkudž vejde.)

**Babička.** Sama? A bez koření a bez kvítí? (Pohlédne na stěnu.) Áh, věneček.

**Hanička.** Koření je už na půdě na komůrce. Zanesla jsem je tam, dvéře byly otevřeny.

**Babička.** Proč nečekalas? Kdož ví, jak jsi to uložila.  

**Hanička.** Ó dobře, můžete se podívat.

**Babička.** Teď už tam je šero.

**Hanička.** S lucernou tam nechcete?

**Babička.** Kdož by teď chodil s lucernou.       

**Hanička.**. Já hned. Mám ráda lucernu.

**Babička.** Její světlo; to obveselí. Je smutná tma, je smutná noc, všemu dějů mátě. Ta má svou moc a svý právo.

**Hanička** (tišeji). Je královna duchů a ti jsou její služebníci.

**Babička.** Královna duchů a nikomu dobrá. Proto světlo obveselí, zvláště když člověk bloudí širým polem o podzimním večeru a když najednou proskočí tmou světylko, v lucerně na lišni, když vůz zahrkotá opuštěnou silnicí.

**Hanička.** A ještě veselejší je v zimě, když všecko zaváto, večer, když děvčata pospíchají na přástvu a na cestu si lucernami svítí, když pruhy světla se kmi tají po sněhu a po stromech a dlouhé stíny kolem poskakují a se honí, když všude smích —

**Babička.** Však smutné je to světylko, když je nesou před knězem cestou k nemocnému, když smrt už čeká —

Pomlka.

**Hanička** (pojednou). A já, babičko, mám ráda lucernu i ve dne, bez světla.

**Babička.** Hele, a proč ?

**Hanička.** Ó co jsem v lucerně všecko vídala, když stála přede mnou a její sklo, její stěny se leskly! To byl skleněný pokojíček, můj skleněný zámek. A v něm byla malá, krásná princezna a krásný princ, ty jsem viděla, a jeho dvořané tam byli, páni a paničky ve vyšívaných šatech, všecko se na nich třpytilo zlatem a drahými kameny, všecko jen svítilo v tom skleněném paláci. (Ustupuje   pozpátku ke kamnům.) A dnes jsem v něm byla zas. Stál v háji, v samém kvítí. Kolem něho houšť černobýlu, zlatá divizna a modrý jedhoj, plícník, pivoňka a divné koření. Všecko kolem vonělo rmenem, mateří douškou a skleněný zámeček stál v tom sám a sám, opuštěný zaprášený —

**Babička** (hledí na ni tázavě). Skleněný zámeček?

**Hanička.** Na půdě, na komůrce, babičko, tuhle, (vezme lucernu, jde s ní k babičce). Tu je. (Zdvihne ji proti oknu, v němž hoří červánky.) Hle, rozsvítili, vidíte, princ přišel za princeznou —

**Babička.** Dítě, cos to udělala?

**Hanička.** (divíc se). Co —

**Babička.** To je ta lucerna. — Viděl ji Libor, ví o tom? Viděl tě?

**Hanička.** Neví nic, neviděl mne. Což by ji nerad viděl? Ah, proto stála schovaná v koření a zahrabaná v kvítí.

**Babička.** Aby mu ani na oči nepřišla. Nemělas jí snášet.

**Hanička.** Proč? Co by ta lucerna — 

**Babička.** Jen trochu skla a dříví a přece je těžkým břemenem na našem starém mlýnu. Ve vsi a všude a po panství vzdychají v poddanství a všechny tlačí hrozná můra, robota. Jen náš mlýn byl a je od nepaměti svobodný. Ale za Liborova děda, kdož ví jak, ale jistě neprávem, mu té svobody vrchnost přece uštípla. Děd i nebožtík můj muž nadarmo se bránili, aby se sprostili toho břemena.

**Hanička.** Jakého břemena?

**Babička.** Takovouhle povinnost nám ukovali: Když vrchnosti tohoto panství se zalíbí, když si usmyslí, že půjde tady od mlýna do starého lesa za vodou na zámeček u jezírka, ať o honu, neb v kterýkoliv čas, ba v pravé poledne, ať o samé půlnoci, pokaždé jí musí odtud ze mlýna posvítit.

**Hanička.** Kdo — A touhle lucernou?

**Babička.** Touhle lucernou a sám hospodář. Tu musí nést před pány, ač je na svém lánu jako zeman, a musí jít třeba s robotníky ze vsi. Svítit musí pánům až za živý mezník, za starou lípu, v palouku u lesa, tam, co někdy za dávných časů kostel stával.

**Hanička** (zahledí se na lucernu). Ah, ta lucerna ošklivá — (pojednou). A babičko, pod tou starou lipou je prý poklad.

**Babička.** Vzácný poklad, drahá koruna. (Zasmuší se.) Pro ni snad se pánům teď i staré lípy zachtělo. Dědovi brali svobodu, vnukovi chtějí vzít majetek i právo —

**Hanička** (s důvěrou). Libor se nedá.

</section>
