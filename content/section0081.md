---
contentType: drama
---

### Výstup 7.

Kněžna. Žan nesa mlynářovu lucernu, komorná, předešlí bez pacholků.

    
**Kněžna** (vyjde z lesa v levo).

 

V lípě shasíná, zpěv doznívá.

**Dvořan** (v nesnázích).

**Vrchní** (zmaten chce postoupiti ke kněžně, ale netroufá si).

**Kněžna** (k vrchnímu a dvořanu). Již chápu, rozumím, co vy jste měli znát a neznali, neb znali a přece nešetrně rušili. Ten strom tu je city lidu, jeho úctou a věrností posvěcený. Nikdo se ho ve zlé vůli už ani nedotkniž! Co jste hodlali, byla svévole, a mně jste jen zle posloužili. (K mlynáři, ukazujíc na lípu.) To vaše právo a právem zůstane. Zůstal jste mu věrný. Mně však jste nevěřil. (Vezme od Žana lucernu.) Hle, jak tuto lucernu rozbíjím a tím na věčné časy ruším vaši poddanost, tak pravda je, že jsem o těch úkladech nic nevěděla. (Uhodí o zemi lucernou, která se rozbije.)

**Mlynář.** Teď věřím, paní kněžno, a vděčně budu vzpomínat.

**Kněžna** (S trpkým úsměvem). A máte své štěstí —

**Mlynář** (chytne Haničku za ruku). Ano, jen s Haničkou budu šťastný.

**Zajíček** (z hluboka se ukláněje, nesměle se blíží). Jasnosti —

**Kněžna**. To snad je —

**Mlynář.** To je učitelský —

**Zajíček** (vpadne). Učitelský mládenec, prosím, anobrž dokonce na dvou školách spomocník, to jest byl, ale už není. Tady pan vrchní mne složil —

**Kněžna.** To abyste mohl být v městečku kantorem. Znám vaši suppliku.

**Zajíček.** O bože!

**Kněžna.** Zítra můžete hned nastoupit. 

**Zajíček**. Ach, Jasnosti! (Najednou si vzpomene.) Ale kasací —

**Kněžna.** Až sem zas někdy přijedu. (K vrchnímu.) Možná tudy do zámku? (Ukáže na levo do popředí.)

**Vrchní.** K službám, ano, tudy, tady —

**Kněžna** (k němu a dvořanu). Tudy přijdu za vámi.

**Vrchní** (odejde na levo do popředí).

**Dvořan** (odcházeje za ním, temně před se:) Ale bez Dafnisa.

**Kněžna** (k mlynáři a Haničce). S bohem! Teď budete mít klid. (Odcházejíc). A já se vrátím z krátkého snu do zlaté nudy. (Odejde za dvořanem.)

Žan –

**Komorná -** (odejdou za kněžnou).
