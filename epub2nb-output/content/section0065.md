---
contentType: drama
---

Terrasa lesního zámečku. Její střed vybíhá obloukovitě do pozadí; u toho výběžku s balustrádou široké schody v pravo v levo vedoucí dolů k jezírku. S terrasy dvéře v právo, v levo do křídel zámečku. Pod terrasou stromy. Výhled do pozadí na širé lesy za jezírkem. Noc; nad lesy měsíc.

### Výstup 1.

Ivan.

**Ivan** (vystoupí po schodech na levo, rozhlédne se terrasou). Nic, ticho; a dole se mně přece zdálo, že se od zámečku ozval lidský hlas. (Naslouchá.) Nic. (Jde k obojím dveřím.) Zavřeno. (Vrátí se, pousedne na balustrádu.) Ticho; tak jsem to chtěl. Voda, les a žádný lidský hlas. (Spokojeně si oddechne.) A verše ne a vzdechy ne — Měsíčku, tady máš pokoj. Jistě se rád díváš sem, když se tu neozývá každý kout protivnou, lidskou veselostí. Nechce se ti z té tišiny, nechce se ti dál přes širé lesy. (Spokojeně.) Ah — (Pojednou sebou škubne, naslouchá.) Hlas! (Naslouchá.) Lidský hlas! (Zlostně.) Kdo se opovažuje, kdo mně to naschvál —

(Je slyšeti, jak klíč rachotí v zámku dveří na pravo.)

**Ivan** (ustoupí rychle na levo, sejde se schodů, aby ho nebylo vidět, a číhá).
