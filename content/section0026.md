---
contentType: drama
---

<section>

### Výstup 4.

Zajíček, za ním Klásek, Sejtko, Zima, předešlí.

**Zajíček** (s klarinetem v ruce. Petice mu čouhá z kapsy. Hluboce se kloní).

**Vrchní.** Co je to? Jak se opovažujete! Kdo ho sem pustil a ty tu —

**Zajíček.** Urozený jemnostpane direktor, Vaší Milosti poníženě netajím, že já jakožto jeden lohovický a spolu bukovický už na osmý rok školní mládenec, spolu klarinetista primarius —-

**Vrchní.** Dal pokoj. Co chce zkrátka!

**Zajíček.** Já bych poníženě žádal, aby na mne si vzpomenouti ráčili co se týče místa kantorského v městečku —

**Vrchní.** Člověče, teď, v tuto chvíli! Blázní? Teď když paní kněžna —

**Zajíček.** Právě proto poníženě prosím. Proto tuhle Sejtko —

**Sejtko** (ne starý, červený, plných tváří, má lesní roh, klaní se).

**Zajíček.** A Zima —

**Zima** (staroch, má také lesní roh; klaní se). 

**Zajíček.** — a tuhle Klásek — 

**Klásek** (klarinet v ruce, klaní se). 

**Zajíček.** My bychom rádi zahráli kasací. Kdyby se ráčili jen slovíčkem přimluvit —

**Vrchní.** Už jsem řelť; teď nic, nic. A nezdržoval mne.

**Zajíček.** A tuhle suppliku — (vytáhne ji z kapsy). 

**Vrchní.** Ještě suppliku! Člověče!

Venku rána z hmoždíře. 

**Vrchní** (se leknej).

**Franc** (se lekne, okamžik mlčí, pak vyrazí). Jezus, že už jedou! (Vyběhne ven hlavním vchodem.)

**Vrchní** (volá za ním). Bláznějí? To není možná! A kdyby přec? Kdyby vyjeli dřív — Herrgott — my tu a nikdo naproti, co řeknou nahoře. (Jde k oknu.) Ale to ta kosinka **Franc** — (Otevře okno.) Co je — (Venku šum.) Že jede? (Hlasy venku odpovídají.) Opravdu? (Hlasy odpovídají.)

**Vrchní** _(se obrátí od okna). Jede! Vyjeli dřív! Jako naschvál! To je rána. Herr Gott! Co dělat — (Strká papír do kapsy, béře klobouk.)_

Rána z hmoždíře, za ní hned druhá. 

**Vrchní** Už je to tak! (Chce ven.)

**Franc** (se vrátí sotva dechu popadaje). Prosím, jede, paní kněžna jede.

**Vrchní** (se na něj oboří). To si odskáčou. Herr Gott! (Vyrazí ven.)

</section>
