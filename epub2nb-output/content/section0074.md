---
contentType: drama
---

### Výstup 10.

Ivan, pak Míchal.

**Ivan** (vystupují z leva po schodech). Ta saň už pryč, a ti (ukáže na dvéře) půjdou jistě také. Ale ten tu! (Nahne se přes zábradlí). Mikli! Mikli! (Ustoupí a u nejhořejšího schodu v pravo okamžik čeká).

**Míchal** (stane opatrně, bázlivě u nejhořejšího schodu v levo. Ustrašeně). Ivane! Je pryč ta dračice?

**Ivan.** Je. Ah, tak jsme se brzo sešli. Co jsem ti řek'! A ne mlynář tě zmoh', ale ženská. A slyšels, co ti udělá.

**Míchal.** Slyšel.

**Ivan.** Já bych tam nešel.

**Míchal.** Já tam už nepůjdu.

**Ivan.** Chytila by tě a —

**Míchal.** A já, já bych se — tam — utrápil.

**Ivan.** Hlupáku! Ještě jsi zamilován? A kam teď půjdeš?

**Míchal** (ztrápeně). Do světa, hledat jinou vodu. Ale dnes mne tu nech.

**Ivan.** Jen na dnešní noc, ale ne déle. A ne vzdychat a ne vrnět! Chci mít pokoj. (Odejde.)

**Míchal** (postoupiv do terrasy, hledí smutně před se, pak vztáhne ruce na pravo pln toužebnosti). O mé sluníčko!
