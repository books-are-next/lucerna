---
contentType: prose
---

## Dějství druhé

Zámecká síň. Hlavní vchod v pozadí. Od něho na levo křeslo pod nebesy. Několik stupňů k němu. V pravo, v levo dvéře.

### Výstup 1.

Vrchní, pan Franc.

**Vrchní** (ve svátečním obleku). Tedy všecko je jak se patří na to uvítání.

**Franc.** Prosím všecko; ale zahradník mně povídal, že zahleď v parku cizí lidi, pána s dámou, něco snad vznešeného.

**Vrchní.** To má zahradník zas už mhu; kdo ví, co viděl.

**Franc.** Viděl, prosím, a také viděl, že ten párek přijel k zadní bráně v parku a hned šli do parku, a ještě povídal zahradník, že to snad nějaká návštěva, že přijela dřív nežli vrchnost.

**Vrchní.** Tak co se jich neoptal?

**Franc.** Prosím, povídal, že chtěl, ale že mu zašli v aleji.

**Vrchní.** A on nebyl dost na nohy. Návštěva hm — ať čekají. My o nich nic nevíme, nám se neopověděli, neohlásili, proto my o nich nic nevíme, a ostatek, pane Franc, kdož pak ví, co to je. Hlídat by se to mělo.

**Franc.** Prosím, už jsem za nimi poslal starého Žana. 

**Vrchní.** Tak co mne zdržují? Tak tedy všecko v pořádku stran uvítání?

**Franc.** Prosím, všecko jak se patří; všude samá chvoj, samý fábor, samý květ, máje, koně, rejthaři, družice, všecko samý fábor, samý květ.

**Vrchní.** Přijeli ze všech vesnic, všichni?

**Franc.** Všichni, prosím, všecko je v nádvoří, všichni až —

**Vrchní** (mračně). Na toho mlynáře. A což to jeho děvče ?

**Franc.** Prosím, to také nepřišlo.

**Vrchní.** A jak s tím vinšem, to uvítání? Komu to dali?

**Franc.** Prosím, slavonínský rychtář to nechtěl, že by si to nepamatoval. 

**Vrchní.** Osel.

**Franc.** Tak jsem to dal rychtáři Kroužilkovi. 

**Vrchní.** Co to vyvedli!   

**Franc.** Prosím, ten má moc kuráže. 

**Vrchní.** Ale je drmola.

**Franc.** To je, prosím, ale když si dá záležet, je mu rozumět —

**Vrchní.** Ale jestliže to zkazí! (Hrozivě.) Pane Franc! (Pojednou.) A co varty? Poslali je, aby ohlásily, až shlídnou, že vrchnost jede?

**Franc.** Právě odjely.

**Vrchní.** Cože, teprve teď?

**Franc.** Prosím, vrchnost vyjede z Březovic o desáté, vždyť to přišlo ouředně na kancelář a sem dojede o jedenácté. A pak, prosím, na Hůrce jsou s hmoždíři, tam také dají znamení.

**Vrchní** (pohlédne na hodinky). No, pravda; bude dost času, vyjedeme-li naproti tak za půl hodiny, za malé půl hodiny.

**Franc.** Prosím.

**Vrchní.** Tak ještě jednou ty hřbety obhlídnou a rychtářům poručejí — ne, nic, těm poručím sám. Já mám zodpovědnost nahoru, na nich není spolehnutí.

**Franc.** Prosím.

**Vrchní.** Tak jdou, přivedou rychtáře. 

**Franc** (se ukloní a odejde).
