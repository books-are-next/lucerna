---
contentType: drama
---

### Výstup 8.

Kněžna, dvořan.

**Kněžna.** Vy jste, můj milý hrabě, čím dál tím chmurnější.  

**Dvořan** (s tajenou výčitkou). Žel, že nemohu být čím dál tím veselejší.

**Kněžna.** Tak jako já. A měla bych být nejvážnější, nejdůstojnější, neboť teď právě přijíždím (ukáže k oknu) mezi své poddané a pojedu jejich špalírem. Ach za čtrnácte dní už po sedmé!

**Dvořan.** Musí to být, když jste sem vyjela.

**Kněžna.** Ale kdož se toho nadál, kdo to má vydržet, tolik hlučných vjezdů, střílení a troubení, tolik slávy, tolik řečí a tolik koktání. (Ukáže na křeslo.) Vidíte už to také vystrojili. Tam opět sedět, po sedmé, vyslýchat — (náhle). Prosím vás, sedněte si tam —

**Dvořan.** Já? Jak by bylo možná!

**Kněžna.** Jenom teď, na chvilku (naléhavě, mile). Jen se usaďte, rychle. (Nutí jej do křesla.)

**Dvořan.** Ale Jasnosti, já —

**Kněžna.** Sedněte a seďte! 

**Dvořan** (se usadí).

**Kněžna** (postaví se před něj, pokloní se a začne). Nejjasnější, vzácné urozenosti —

**Dvořan.** Jasnosti — (vstává).

**Kněžna.** Sedět! (pokračuje). Toužebně očekávaný den — (vesele). Znáte to?

**Dvořan** (vstane). Oh, dobře, ale —

**Kněžna.** Vy to ani na chvilečku nemůžete poslouchat ? A já musila tak šestkrát sedět a pokaždé jak dlouho, jak dlouho! A dnes opět vyslýchat ta říkání všude stejná, nekonečná, nekonečně nudná a všude na ně odpovídat a pořád totéž a pozor mít, abych se nespletla, abych gratulanty nezmátla. (Strojeně patheticky.) Sestupte s trůnu! Je prý to tak těžké. Ale vám tam nebylo volno; a já bych měla po sedmé tam vystoupit.

**Dvořan**. Přála jste si sem —

**Kněžna.** Sem, ano, ven, ven, ano z města pryč z toho únavného, zakletého kruhu nudy, kdež den jako den, hostiny a divadla, pastýřské hry, karusel, ohňostroje, klevety a pletichy; a všecko tak hladké, obaleno, lež i píchnutí, vše opentleno, ověnčeno, přeslazeno, obásněno, neupřímná řeč, strojená tak jako obličej i kadeře. A místo ducha vtip, místo vroucnosti a ohně vypočítavá galantnost —

**Dvořan.** Společnost má své zákony. Čím kdo výš —

**Kněžna.** Tím je spoutanější. A já zatoužila po volnosti a hledala jsem ji tady daleko od města.

**Dvořan.** Je-li možná pravá, celá volnost.

**Kněžna.** Kdyby tu alespoň změna byla! Ale nuda za nudu. Nežli tu ujde den! Moře, moře. Co jsem čekala a co shledala! Místo jarosti a síly, místo naivní upřímnosti jen pochýlené šíje a hřbety ohnuté. Těšila jsem se na nelíčené tváře, na přímé, jasné pohledy a já stěží mohla komu pohlédnouti do oči, jak se ustavičně klaněli a klaní. Klaní, klaní, klaní. A kde jsem pohled chytila, byl v něm tupý úžas nebo svit otrocké, přeslazené devotnosti.

**Dvořan.** Takový tu lid. Co jste čekala —

**Kněžna** (škádlivě). Také nějakého Dafnisa.

**Dvořan.** Jasnosti!

**Kněžna.** A vy Chloë nějakou.

**Dvořan.** Jasnosti, vím co můj úřad žádá, a co důstojnost a snad i — věk. Nejsem z těch, kdož dychtí v Cytheřin háj, věnčit oltář Amorův a snít —

**Kněžna.** Ó sladké heure du berger. Ach, mně se tu ještě žádný Dafnis nezjevil.

**Dvořan** (káravě). Jasnosti! A račte pamatovat — (ukáže k oknu).

Rána z hmoždíře, hned za ní druhá.

**Dvořan.** Slyšíte? 

**Kněžna.** Už dojíždím. 

**Dvořan.** Podívám se. (Stane u okna.) 

**Kněžna.** Ó to vám sama odtud povím. (Stojíc uprostřed sálu, líčí s humorem:) Vjíždím právě ku špalíru, řada v pravo, řada v levo, dvě řady hřbetů ohnutých.

**Dvořan** (ukáže na křeslo). Ale tam, Jasnosti, musíte, byt i bylo po sedmé. 

**Kněžna.** Ne.

**Dvořan.** Jasnosti, to musí být. Musíte tam přijmout slib věrnosti a od rychtářů práva a vrátit jim je, v úřadě je potvrdit.

**Kněžna.** A zase řeči vyslýchat — oh! —

Intrada venku.

**Kněžna** (zatleská rukama). Už jsem přijela! Už jsem tu, už vítají, haha — prázdný kočár. Už —

**Dvořan.** A již také o vás vědí. Sem se obracejí. Račte se jim v okně ukázat. (Naléhavě). Prosím, Jasnosti! 

**Kněžna.** V okně ukázat? To ještě nebylo. Ano. (Stane u otevřeného okna.)

Venku: Vivat! Vivat!

**Kněžna** (se usmívá). 

**Dvořan.** Račte jim pokynout. 

**Kněžna.** Není potřeba. Tam ten krocan červený, to je jistě vrchní, dává jim znamení. Hned uslyšíte »vivat«. Teď!

Venku : Vivat! Vivat!

**Kněžna** (ku dvořanovi). Slyšíte nadšení a lásku? Za to jim musím pokynout.

Venku intrada, pak : Vivat!

**Kněžna.** A teď potopa!

**Dvořan** (vyhlédnuv). Už se to valí. Jasnosti, račte se usadit. Není vyhnutí.

**Kněžna.** Uvidíte, že je. (Usedne do křesla pod nebesy). 

**Dvořan** (postaví se jí po bok níže křesla).
