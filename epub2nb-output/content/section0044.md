---
contentType: prose
---

### Výstup 8.

Dvořan, vrchní, kněžna.

**Dvořan** (užasle hledí na ní). Jako malina! Malina, že člověk zapomene — A ne vesnicky hloupá. Ale dostal jsem —

**Vrchní.** K službám — eh to jest —

**Dvořan** (béře na se opět důstojnost). Proč jste mne neinformoval?

**Kněžnu** (to baví; usmívá se).

**Vrchní.** Kdož by se nadál takové smělosti.

**Dvořan.** Měl jste to znát. To děvče odtud odvedete.

**Vrchní.** Mlynář bude vyvádět.

**Dvořan.** Skrotíme jej, uvidíte.

**Kněžna** (vstupujíc na lávku, volá čtveračivě). Pane hrabě —

**Dvořan** (překvapen). Ah, Jasnosti! (Jde jí vstříc). 

**Kněžna.** Vy tu?

**Dvořan.** Chci vidět toho zpurného mlynáře. 

**Kněžna.** A seznat zdejší modu v obuvi. 

**Dvořan** (se hryzne do rtů). Jdu z ouřední horlivosti —

**Kněžna.** To děvče je velmi čiperné. 

**Dvořan.** Velmi smělé, Jasnosti. 

**Kněžna.** Chci s ní promluvit i s mlynářem. Podívám se do mlýna.

**Dvořan** (kvapně). To není možná, Jasnosti, to není možná. Tam za tím prahem, kdož ví, co by vás čekalo, jaká odvážlivost. Hle, nikdo ani nevyšel vás uvítat.

**Kněžna.** Snad není mlynář doma.

**Vrchní** (ochotně). Jasnosti, s dovolením, přesvědčím se.

**Kněžna.** Zeptejte se.

**Vrchní** (odejde do mlýna).
