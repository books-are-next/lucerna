<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -30px; margin: 0px 0px 0px 30px; text-align: justify;}

  p.sgc-1 {font-style: italic; text-indent: 0px; margin: 0px}

  p.sgc-3 {font-style: italic}
  p.sgc-2 {font-style: italic; text-indent: 0px; margin: 0px 0px 0px 0px}

  p.sgc-5 {font-weight: bold}
  /*]]>*/
  </style>
</head>

<body>
  <h2 id="heading_id_2">Dějství druhé</h2>

  <p class="sgc-2">Zámecká síň. Hlavní vchod v pozadí. Od něho na levo křeslo pod nebesy. Několik stupňů k němu. V pravo, v levo dvéře.</p>

  <h3 id="heading_id_3">Výstup 1.</h3>

  <p class="sgc-3">Vrchní, pan Franc.</p>

  <p class="sgc-5">&nbsp;</p>

  <p><b>Vrchní</b> (ve svátečním obleku). Tedy všecko je jak se patří na to uvítání.</p>

  <p><b>Franc.</b> Prosím všecko; ale zahradník mně povídal, že zahleď v parku cizí lidi, pána s dámou, něco snad vznešeného.</p>

  <p><b>Vrchní.</b> To má zahradník zas už mhu; kdo ví, co viděl.</p>

  <p><b>Franc.</b> Viděl, prosím, a také viděl, že ten párek přijel k zadní bráně v parku a hned šli do parku, a ještě povídal zahradník, že to snad nějaká návštěva, že přijela dřív nežli vrchnost.</p>

  <p><b>Vrchní.</b> Tak co se jich neoptal?</p>

  <p><b>Franc.</b> Prosím, povídal, že chtěl, ale že mu zašli v aleji.</p>

  <p><b>Vrchní.</b> A on nebyl dost na nohy. Návštěva hm — ať čekají. My o nich nic nevíme, nám se neopověděli, neohlásili, proto my o nich nic nevíme, a ostatek, pane Franc, kdož pak ví, co to je. Hlídat by se to mělo.</p>

  <p><b>Franc.</b> Prosím, už jsem za nimi poslal starého Žana.&nbsp;</p>

  <p><b>Vrchní.</b> Tak co mne zdržují? Tak tedy všecko v pořádku stran uvítání?</p>

  <p><b>Franc.</b> Prosím, všecko jak se patří; všude samá chvoj, samý fábor, samý květ, máje, koně, rejthaři, družice, všecko samý fábor, samý květ.</p>

  <p><b>Vrchní.</b> Přijeli ze všech vesnic, všichni?</p>

  <p><b>Franc.</b> Všichni, prosím, všecko je v nádvoří, všichni až —</p>

  <p><b>Vrchní</b> (mračně). Na toho mlynáře. A což to jeho děvče ?</p>

  <p><b>Franc.</b> Prosím, to také nepřišlo.</p>

  <p><b>Vrchní.</b> A jak s tím vinšem, to uvítání? Komu to dali?</p>

  <p><b>Franc.</b> Prosím, slavonínský rychtář to nechtěl, že by si to nepamatoval.&nbsp;</p>

  <p><b>Vrchní.</b> Osel.</p>

  <p><b>Franc.</b> Tak jsem to dal rychtáři Kroužilkovi.&nbsp;</p>

  <p><b>Vrchní.</b> Co to vyvedli! &nbsp;&nbsp;</p>

  <p><b>Franc.</b> Prosím, ten má moc kuráže.&nbsp;</p>

  <p><b>Vrchní.</b> Ale je drmola.</p>

  <p><b>Franc.</b> To je, prosím, ale když si dá záležet, je mu rozumět —</p>

  <p><b>Vrchní.</b> Ale jestliže to zkazí! (Hrozivě.) Pane Franc! (Pojednou.) A co varty? Poslali je, aby ohlásily, až shlídnou, že vrchnost jede?</p>

  <p><b>Franc.</b> Právě odjely.</p>

  <p><b>Vrchní.</b> Cože, teprve teď?</p>

  <p><b>Franc.</b> Prosím, vrchnost vyjede z Březovic o desáté, vždyť to přišlo ouředně na kancelář a sem dojede o jedenácté. A pak, prosím, na Hůrce jsou s hmoždíři, tam také dají znamení.</p>

  <p><b>Vrchní</b> (pohlédne na hodinky). No, pravda; bude dost času, vyjedeme-li naproti tak za půl hodiny, za malé půl hodiny.</p>

  <p><b>Franc.</b> Prosím.</p>

  <p><b>Vrchní.</b> Tak ještě jednou ty hřbety obhlídnou a rychtářům poručejí — ne, nic, těm poručím sám. Já mám zodpovědnost nahoru, na nich není spolehnutí.</p>

  <p><b>Franc.</b> Prosím.</p>

  <p><b>Vrchní.</b> Tak jdou, přivedou rychtáře.&nbsp;</p>

  <p><b>Franc</b> (se ukloní a odejde).</p>
</body>
</html>
