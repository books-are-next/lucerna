---
contentType: drama
---

### Výstup 9.

Mlynář, Zajíček, pak Klásková.

**Zajíček** (za Haničkou). Jako laštovička. 

**Mlynář.** Co jste nám Jozífku přines? 

**Zajíček.** Novinu.

**Mlynář.** Ó už vím.

**Klásková** (na síni). Že tu není. (Na prahu.) Že tu není, že ne —

**Mlynář.** Váš muž? Není.

**Klásková.** Aha, pan spomocník!  (Vstoupí). Tak tady není. (K Zajíčkovi na jisto.) U vás nebyl. 

**Zajíček** (rozpačitě) Klásek?

**Klásková** (nečekajíc, rychle). Ne, řekněte ne. No. Taky ne. Ó, já věděla. Že prý doskočí sem do mlýna, povídal, zeptat se stran mletí, jestli byste nám ten trošek semleli. Najednou si vzpomněl, najednou taková starost o mletí. Ale to on, když jsem byla na zahrádce jistě dostal nějakou štafetu. — Jen jsem se na zahrádce omrkla, a už to bylo — už od stavu pryč a hned se strojí —

**Zajíček** (nejistě). To jsem —

**Klásková.** Mlčte, vy mu chcete pomoct z louže. Ó ne, však já vím, co s tím mletím. A do mlejna se ptát s klarinetem! Však jsem shlídla, jak strčil klarinet pod kabát jako zloděj. Bodejť klarinet do mlejnice! Snad bude stát u moučnice a pískat —

**Zajíček.** Ale to si u mne sehrajeme.

**Klásková.** Sehrajete! Tak kde hrajete? Vy tu a kde on, můj muž, kde hraje, kde, kocour roztoulaný. Ale já vám povím — ne, já ne, někdo jiný.

**Mlynář.** Kdo?

**Klásková** (vytáhne karty). Tyhle. 

**Mlynář** (vesele). Karty!

**Klásková.** Jen se smějte. Karty povědí svatou pravdu, ty neošidí. (Spustí je pod palcem). Těch se ptám pokaždé, když se mně muž vytratí ze stavení někam na toulku a pokaždé —

**Mlynář.** Co kladou?

**Klásková.** Vždycky stejně, vždycky ; to se ví, proto že muž má pokaždé stejné spády. Že má myšlení jinde, kladou, a to má; že jedna osoba ženského pohlaví ho vábí, kladou, a to vábí. (Chvatně hledá v kartách.) Tahle ta; ta povídá, že mně vstoupila ta ženština do cesty. To je taky jistotná pravda, vstoupila. Zemánková, vdovička.

**Mlynář** (káravě). Víte to jistě?

**Klásková.** Jistotně vím, že by si muž namlouval, že by jinde sháněl, co má doma. Co pak jsem nějaká baba, nějaká ochechule, co pak —

**Mlynář.** A nestihla jste ho při ničem?

**Klásková.** A to by bylo! Ještě to! Je dost, že to karta klade.

**Zajíček.** Byl u mne a šel na zámek stran toho vítání.

**Klásková.** Já ho taky uvítám, votiperu. 

**Mlynář.** Klásková, vy jste jako krkavec ženská.
