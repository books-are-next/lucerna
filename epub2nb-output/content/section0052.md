---
contentType: drama
---

<section>

### Výstup 16.

Mlynář, předešlí.

**Mlynář** (nesa rozžatou lucernu, stane u prahu). 

**Kněžna** (k dvořanu). Sluší mu to i v té službě. 

**Dvořan** (káravě). Jasnosti! 

**Kněžna** (k mlynáři). Děkuju vám. 

**Vrchní** (trne).

**Mlynář** (překvapen, pak chce pověsit lucernu na skobu nade dveřmi).

**Kněžna** (rozmarně). Ale tak ne, to není všecka vaše povinnost. Posvítíte mně.

**Dvořan.** Jasnosti!

**Mlynář.** Kam? (Vezme lucernu ze skoby.) 

**Kněžna.** Tam, kam žádati mám právo. K zámečku. 

**Mlynář.** Teď, hned? 

**Kněžna.** V ten okamžik.

**Dvořan.** Není možná, Jasnosti, račte povážit! Tak pozdě a cesta vede pustým lesem.

**Kněžna.** Právě proto potřebuju průvodce a světla. Nebojte se, a není třeba, abyste se průvodem namáhal. Zůstaňte si, půjdu sama.

**Dvořan.** To teprve! Jasnosti, nemohu dopustit —

**Vrchní.** Je nebezpečný —

**Kněžna.** Pak — (beře mlynářovi lucernu) rozbiju tu lucernu. Nač je?

**Dvořan** (zadrží kněžnu). Ne, proč mu dávat svobodu!

**Vrchní.** To bychom teprve neobstáli.

**Kněžna.** Tedy půjdu.

**Vrchní** (poníženě). Snad směl bych já.

**Kněžna** (kvapně, s úsměškem). Ne, děkuju, a nezdržujte se. Doprovodíte pana hraběte. Dobrou noc. pane hrabě.

**Dvořan.** Jasnosti, budu o vás trnout (klaní se). 

**Kněžna.** Jen spěte klidně. 

**Dvořan** (odejde přes lávku v levo) 

**Vrchní** (Odejde za dvořanem).

**Kněžna** (jež usmívajíc se hleděla za nimi, obrátí se k mlynáři). A my půjdeme.

(Měsíc vychází.)

</section>
