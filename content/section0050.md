---
contentType: drama
---

### Výstup 14.

Babička, předešlí. 

**Babička** (stane na prahu).

**Mlynář.** Nevzdám se té lípy, protože je mým dědictvím po dědu a pradědu; je našeho rodu od nepaměti. Rostla staletí, a kdybych vám ji vydal, padla by chvilkou. A jak moh' bych dopustit, aby klesla poražena, aby padla její koruna, kdež ptactvo nocuje a spí a zpívá. A co pod ní, v jejím stínu, za parna v poledne i podvečer, co tam lidí odpočívalo a odpočine, co hovorů tu, rozprávek, starých pamětí o divných dějích. Pokolení jde za pokolením, a lípa pořád chrání je a stíní.

**Babička.** To je jako svatý strom a je mu rozuměl, když v noci svatojanské jeho listí zašustí. —

**Vrchní** (s úsměškem). Pěkné povídačky o pokladu, o zlaté koruně a zpěvu —

**Dvořan.** Samé výtvory tmy, pověry a nevědomosti.

**Mlynář.** To si jmenujte, jak chcete. Tomu neporozumíte, protože to necítíte. To je staré dědictví i naše outěcha a věříme, že dokud ta lípa vznáší svou korunu, že (ukáže na mlýn) tento krov je bezpečný.

**Kněžna** (zatím vystoupivší stane na lávce). To není hrubé. A oheň má.

**Dvořan.** K smíchu pověra.

**Vrchní.** A nebezpečné jsou ty pohádky.

**Mlynář.** Slýchal jste je od své matky.

**Vrchní** (ostře). Nic jsem neslyšel. (K dvořanu.) Nebezpečné jsou, protože je posilují v odporu a neposlušnosti. Tam pod lípou se ode dávna scházeli nespokojení, a po dnes se tam tajně scházejí a puntují se proti ouřadu a vrchnosti. Tady ve mlýně byl vždycky úkryt každého, ať kacíře ať buřiče, a když ho tu už nemohli ukrýt, zmizel pokaždé tam u lípy beze stopy.

**Dvořan.** Ten strom musí pryč! Padne.

**Mlynář.** Ne.

**Babička.** Pamatujte na staré proroctví, že uvidí boží znamení ten, kdož by chtěl tu lípu porazit.

**Vrchní.** Stará Sibyllo, tím nás neuženeš.

**Dvořan.** Ta lípa padne tak, jako že vydáš to děvče sirotka.

**Mlynář** (hrozivě). Tu jsem, a přijde-li kdo s tím, jak pravíte, při sám bůh, dřív zabit by mne musil, nežli překročí můj práh. Zneuctít ji nedám, odvést do vašeho otroctví.

**Vrchní.** **Dvořan.** Rebell! Poslechneš!

**Mlynář.** Nemáte mně co poroučet.

**Kněžna.** Ale já! (Přichází chvatně od lávky.) Já, kněžna, vrchnost, tobě poroučím. Ukaž tu dívku, chci ji vidět.

**Mlynář.** V tom neposlechnu, paní kněžno, ani vás. 

**Kněžna.** Ale v jednom poslechneš. Lucernu přineseš!

**Mlynář** (se zarazí). Jak — A nač — 

**Kněžna.** Lucernu přines, jak tvá povinnost. 

**Mlynář** (okamžik váhá, pak odchází). Babičko, pojďte k Haničce. (Odejde do mlýna.) 

**Babička.** (za ním.)
