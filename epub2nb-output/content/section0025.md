---
contentType: drama
---

<section>

### Výstup 3.

Vrchní, pan Franc.

**Vrchní.** Tady tento, to vědí, že paní kněžnu budu nejprve vítat já. Já první a to není maličkost. Nejprve to skomponírovat a pak se postavit. Pomýšlejí si, kdyby stáli před Její Jasností a měli řečňovat; to by se jim třásla kolena.

**Franc.** Prosím, to třásla.

**Vrchní.** Tak tedy. Řeč mám vypulerovanou, ale je trochu dlouhá: tak abych byl jistý, vědí. (náhle) přezkoušejí mne: (dá mu papír) já budu říkat, oni dají pozor, abych nic nevynechal. Tak tedy, už — (Postaví se proti němu.) Nejprve a přede vším kompliment, to se ví, (ale neudělá ho) a pak: Nejjasnější, vzácné vznešenosti naše nejmilostivější paní, paní kněžno! Dlouho očekávaný —

**Franc.** »Toužebně« prosím.

**Vrchní** (mrzutě). Co toužebně —

**Franc.** Prosím, za tím dlouho —

**Vrchní** (se utrhne). Co pak to nevím? Vždyť jsem to už řekl. Tak tedy: Toužebně očekávaný den —

**Franc.** Prosím, ráčejí odpustit.

**Vrchní.** A nepletou mne.

Ťuká se na dvéře.

</section>
